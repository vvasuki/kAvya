<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>काव्ये विश्वासटिप्पन्यः  | विनय-पत्रिका</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.83.1" />
    
    
      <META NAME="ROBOTS" CONTENT="INDEX, FOLLOW">
    

    <link href="/kAvyam/TIkA/gItam/vinaya-patrikA/" rel="alternate" type="application/rss+xml" title="काव्ये विश्वासटिप्पन्यः" />
    <link href="/kAvyam/TIkA/gItam/vinaya-patrikA/" rel="feed" type="application/rss+xml" title="काव्ये विश्वासटिप्पन्यः" />

    <meta property="og:title" content="विनय-पत्रिका" />
<meta property="og:description" content="॥ श्री सीतारामाभ्यां नमः ॥
१ श्रीगणेश-स्तुति राग बिलावल
गाइये गनपति जगबंदन। संकर-सुवन भवानी नंदन ॥ १ ॥
सिद्धि-सदन, गज बदन, बिनायक। कृपा-सिंधु,सुंदर सब-लायक ॥ २ ॥
मोदक-प्रिय, मुद-मंगल-दाता। बिद्या-बारिधि,बुद्धि बिधाता ॥ ३ ॥
माँगत तुलसिदास कर जोरे। बसहिं रामसिय मानस मोरे ॥ ४ ॥
२ सूर्य-स्तुति दीन-दयालु दिवाकर देवा। कर मुनि,मनुज,सुरासुर सेवा ॥ १ ॥
हिम-तम-करि केहरि करमाली। दहन दोष-दुख-दुरित-रुजाली ॥ २ ॥
कोक-कोकनद-लोक-प्रकासी। तेज-प्रताप-रूप-रस-रासी ॥ ३ ॥
सारथि-पंगु,दिब्य रथ-गामी। हरि-संकर-बिधि-मूरति स्वामी ॥ ४ ॥" />
<meta property="og:type" content="article" />
<meta property="og:url" content="https://vvasuki.github.io/kAvyam/TIkA/gItam/vinaya-patrikA/" /><meta property="article:section" content="TIkA" />



<meta itemprop="name" content="विनय-पत्रिका">
<meta itemprop="description" content="॥ श्री सीतारामाभ्यां नमः ॥
१ श्रीगणेश-स्तुति राग बिलावल
गाइये गनपति जगबंदन। संकर-सुवन भवानी नंदन ॥ १ ॥
सिद्धि-सदन, गज बदन, बिनायक। कृपा-सिंधु,सुंदर सब-लायक ॥ २ ॥
मोदक-प्रिय, मुद-मंगल-दाता। बिद्या-बारिधि,बुद्धि बिधाता ॥ ३ ॥
माँगत तुलसिदास कर जोरे। बसहिं रामसिय मानस मोरे ॥ ४ ॥
२ सूर्य-स्तुति दीन-दयालु दिवाकर देवा। कर मुनि,मनुज,सुरासुर सेवा ॥ १ ॥
हिम-तम-करि केहरि करमाली। दहन दोष-दुख-दुरित-रुजाली ॥ २ ॥
कोक-कोकनद-लोक-प्रकासी। तेज-प्रताप-रूप-रस-रासी ॥ ३ ॥
सारथि-पंगु,दिब्य रथ-गामी। हरि-संकर-बिधि-मूरति स्वामी ॥ ४ ॥">

<meta itemprop="wordCount" content="25594">
<meta itemprop="keywords" content="" /><meta name="twitter:card" content="summary"/>
<meta name="twitter:title" content="विनय-पत्रिका"/>
<meta name="twitter:description" content="॥ श्री सीतारामाभ्यां नमः ॥
१ श्रीगणेश-स्तुति राग बिलावल
गाइये गनपति जगबंदन। संकर-सुवन भवानी नंदन ॥ १ ॥
सिद्धि-सदन, गज बदन, बिनायक। कृपा-सिंधु,सुंदर सब-लायक ॥ २ ॥
मोदक-प्रिय, मुद-मंगल-दाता। बिद्या-बारिधि,बुद्धि बिधाता ॥ ३ ॥
माँगत तुलसिदास कर जोरे। बसहिं रामसिय मानस मोरे ॥ ४ ॥
२ सूर्य-स्तुति दीन-दयालु दिवाकर देवा। कर मुनि,मनुज,सुरासुर सेवा ॥ १ ॥
हिम-तम-करि केहरि करमाली। दहन दोष-दुख-दुरित-रुजाली ॥ २ ॥
कोक-कोकनद-लोक-प्रकासी। तेज-प्रताप-रूप-रस-रासी ॥ ३ ॥
सारथि-पंगु,दिब्य रथ-गामी। हरि-संकर-बिधि-मूरति स्वामी ॥ ४ ॥"/>

      
    

    <script src="/kAvyam/webpack_dist/dir_tree-bundle.js"></script>
    <script type="text/javascript">
    
    let baseURL = "https:\/\/vvasuki.github.io\/kAvyam\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022contactlink\u0022:\u0022https:\/\/github.com\/vvasuki\/kAvyam\/issues\/new\u0022,\u0022disqusshortcode\u0022:\u0022vvasuki-site\u0022,\u0022env\u0022:\u0022production\u0022,\u0022githubeditmepathbase\u0022:\u0022https:\/\/github.com\/vvasuki\/kAvyam\/edit\/content\/\u0022,\u0022mainSections\u0022:[\u0022tika\u0022],\u0022mainsections\u0022:[\u0022tika\u0022]}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022kAvya_sidebar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022kAvya_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/saMskAra\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvyam\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022}],\u0022title\u0022:\u0022सङ्ग्रहान्तरम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022\/..\/\u0022},{\u0022title\u0022:\u0022Blog\u0022,\u0022url\u0022:\u0022\/assets\/blog\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vvasuki.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    let autocompletePageUrl = "\/kAvyam\/data\/pages.tsv";
    
    var pageRelUrlTree = {};
</script>

    <script>
    
    let pageVars = {};
    pageVars.pageUrlMinusBasePath = "\/kAvyam\/TIkA\/gItam\/vinaya-patrikA\/".replace(basePath, "/");
    pageVars.pageParams = {};
    pageVars.pageSource = "TIkA\/gItam\/vinaya-patrikA.md";
    console.log(pageVars.pageSource);
    var pageDefaults;
    for (let possiblePageDefaults of pageDefaultsList) {
      if (pageVars.pageSource.startsWith(possiblePageDefaults.scope.pathPrefix)) {
        pageDefaults = possiblePageDefaults.values
      }
    }
    
    </script>
    <script src="/kAvyam/webpack_dist/main-bundle.js"></script>
    <script src="/kAvyam/webpack_dist/transliteration-bundle.js"></script>
    <script src="/kAvyam/non_webpack_js/disqus.js"></script>
    <script src="/kAvyam/webpack_dist/ui_lib-bundle.js"></script>
    <link rel="stylesheet" href="/kAvyam/css/fonts.css">
    <link rel="stylesheet" href="/kAvyam/css/@fortawesome/fontawesome-free/css/solid.min.css">
    

    <link rel="stylesheet" href="/kAvyam/css/@fortawesome/fontawesome-free/css/fontawesome.min.css">

    
    <link rel="alternate" hreflang="sa-Deva" href="https://vvasuki.github.io/kAvyam/TIkA/gItam/vinaya-patrikA/" />
    <link rel="alternate" hreflang="sa-Deva" href="https://vvasuki.github.io/kAvyam/TIkA/gItam/vinaya-patrikA/?transliteration_target=devanagari" />
    <link rel="alternate" hreflang="sa-Knda" href="https://vvasuki.github.io/kAvyam/TIkA/gItam/vinaya-patrikA/?transliteration_target=kannada" />
    <link rel="alternate" hreflang="sa-Mlym" href="https://vvasuki.github.io/kAvyam/TIkA/gItam/vinaya-patrikA/?transliteration_target=malayalam" />
    <link rel="alternate" hreflang="sa-Telu" href="https://vvasuki.github.io/kAvyam/TIkA/gItam/vinaya-patrikA/?transliteration_target=telugu" />
    <link rel="alternate" hreflang="sa-Taml-t-sa-Taml-m0-superscript" href="https://vvasuki.github.io/kAvyam/TIkA/gItam/vinaya-patrikA/?transliteration_target=tamil_superscripted" />
    <link rel="alternate" hreflang="sa-Taml" href="https://vvasuki.github.io/kAvyam/TIkA/gItam/vinaya-patrikA/?transliteration_target=tamil" />
    <link rel="alternate" hreflang="sa-Gran" href="https://vvasuki.github.io/kAvyam/TIkA/gItam/vinaya-patrikA/?transliteration_target=grantha" />
    <link rel="alternate" hreflang="sa-Gujr" href="https://vvasuki.github.io/kAvyam/TIkA/gItam/vinaya-patrikA/?transliteration_target=gujarati" />
    <link rel="alternate" hreflang="sa-Orya" href="https://vvasuki.github.io/kAvyam/TIkA/gItam/vinaya-patrikA/?transliteration_target=oriya" />
    <link rel="alternate" hreflang="sa-Beng-t-sa-Beng-m0-assamese" href="https://vvasuki.github.io/kAvyam/TIkA/gItam/vinaya-patrikA/?transliteration_target=assamese" />
    <link rel="alternate" hreflang="sa-Beng" href="https://vvasuki.github.io/kAvyam/TIkA/gItam/vinaya-patrikA/?transliteration_target=bengali" />
    <link rel="alternate" hreflang="sa-Guru" href="https://vvasuki.github.io/kAvyam/TIkA/gItam/vinaya-patrikA/?transliteration_target=gurmukhi" />
    <link rel="alternate" hreflang="sa-Cyrl" href="https://vvasuki.github.io/kAvyam/TIkA/gItam/vinaya-patrikA/?transliteration_target=cyrillic" />
    <link rel="alternate" hreflang="sa-Sinh" href="https://vvasuki.github.io/kAvyam/TIkA/gItam/vinaya-patrikA/?transliteration_target=sinhala" />
    <link rel="alternate" hreflang="sa-Shar" href="https://vvasuki.github.io/kAvyam/TIkA/gItam/vinaya-patrikA/?transliteration_target=sharada" />
    <link rel="alternate" hreflang="sa-Brah" href="https://vvasuki.github.io/kAvyam/TIkA/gItam/vinaya-patrikA/?transliteration_target=brahmi" />
    <link rel="alternate" hreflang="sa-Modi" href="https://vvasuki.github.io/kAvyam/TIkA/gItam/vinaya-patrikA/?transliteration_target=modi" />
    <link rel="alternate" hreflang="sa-Tirh" href="https://vvasuki.github.io/kAvyam/TIkA/gItam/vinaya-patrikA/?transliteration_target=tirhuta_maithili" />
    <link rel="alternate" hreflang="sa-Latn-t-sa-Zyyy-m0-iast" href="https://vvasuki.github.io/kAvyam/TIkA/gItam/vinaya-patrikA/?transliteration_target=iast" />
  </head>

  <body class="ma0 bg-near-white">
    


    
<header class="p-1 bg-yellow">
    <nav role="navigation">
      <div id="div_top_bar" class="row">
        <div class="col-md-3 justify-content-start">
          <a  href="/kAvyam/" class="btn col border">
            <i class="fas fa-gopuram ">काव्ये विश्वासटिप्पन्यः <br/> विनय-पत्रिका</i>
          </a>
        </div>
        <div id="div_top_bar_right" class="col-md-auto d-flex justify-content-center">
          <form action="search">
            <input id="titleSearchInputBox" placeholder="शीर्षिकान्विष्यताम्" name="s"><i class="btn fas fa-search "></i>
          </form>
          <a href="full_search"  class="btn btn-default">Full<i class="btn fas fa-search "></i></a>
          ✍
          <select name="transliterationDropdown" size="1" onchange="module_transliteration.updateTransliteration()">
            <option value="devanagari" selected="">स</option>
            <option value="iast">ā</option>
            <option value="kannada">ಅ</option>
            <option value="malayalam">അ</option>
            <option value="telugu">క</option>
            <option value="tamil_superscripted">க²</option>
            <option value="tamil_extended">க</option>
            <option value="grantha">𑌅</option>
            <option value="gujarati">અ</option>
            <option value="oriya">ଅ</option>
            <option value="assamese">অস</option>
            <option value="bengali">অ</option>
            <option value="gurmukhi">ਅ</option>
            <option value="cyrillic">пу</option>
            <option value="sinhala">අ</option>
            <option value="sharada">𑆑𑇀𑆰</option>
            <option value="brahmi">𑀅</option>
            <option value="modi">𑘦𑘻𑘚𑘲</option>
            <option value="tirhuta_maithili">𑒁</option>
          </select>
          🗨:
          <select name="commentStyleDropdown" size="1" onchange="module_main.default.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
        </div>
        <div class="row col  d-flex justify-content-center">
          <div><a  name="previousPage" href="" class="btn btn-secondary">###<i class="fas fa-caret-left"></i></a></div>
          <div ><a name="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border " id="sidebar">
        <div id="sidebarTitle" class="card-title bg-light-gray border d-flex justify-content-between" >
          <a name="sidebarToggleLink" data-toggle="collapse" href="#sidebar_body" role="button" aria-expanded="true" aria-controls="sidebar_body" onclick="module_main.default.sidebarToggleHandler()">
            Menu <i class="fas fa-caret-down"></i></a>
        </div>
        <nav class="card-body p-0 collapse show" id="sidebar_body">
          <ul id="displayed_sidebar" class="list pl2 p-2 bg-yellow">
        </ul>
        </nav>
      </aside>
      <main class="col p-3" role="main">
        
<header class='border d-flex justify-content-between'>
    <h1 id="विनय-पत्रिका">विनय-पत्रिका</h1>
    
    <a id="editLink" class="btn btn-primary"  href="https://github.com/vvasuki/kAvyam/edit/content/TIkA/gItam/vinaya-patrikA.md"><i class="fas fa-edit"></i></a>
    
</header>
<article>
  <aside id="toc_card" class="card border ">
    <div id="toc_header" class="card-title border d-flex justify-content-between">
        <a data-toggle="collapse" href="#toc_body" role="button" aria-expanded="true" aria-controls="toc_body">
          What's in this page? <i class="fas fa-caret-down"></i> </a>
    </div>
    <div id="toc_body" class="card-body collapse p-0">
      
      <ul id="toc_ul" class="list p-0">
      </ul>
    </div>
  </aside>
  <div id="post_content">
  <p>॥ श्री सीतारामाभ्यां नमः ॥</p>
<h2 id="१-शरगणश-सतत">१ श्रीगणेश-स्तुति</h2>
<p>राग बिलावल<br>
गाइये गनपति जगबंदन। संकर-सुवन भवानी नंदन ॥ १ ॥<br>
सिद्धि-सदन, गज बदन, बिनायक। कृपा-सिंधु,सुंदर सब-लायक ॥ २ ॥<br>
मोदक-प्रिय, मुद-मंगल-दाता। बिद्या-बारिधि,बुद्धि बिधाता ॥ ३ ॥<br>
माँगत तुलसिदास कर जोरे। बसहिं रामसिय मानस मोरे ॥ ४ ॥</p>
<h2 id="२-सरय-सतत">२ सूर्य-स्तुति</h2>
<p>दीन-दयालु दिवाकर देवा। कर मुनि,मनुज,सुरासुर सेवा ॥ १ ॥<br>
हिम-तम-करि केहरि करमाली। दहन दोष-दुख-दुरित-रुजाली ॥ २ ॥<br>
कोक-कोकनद-लोक-प्रकासी। तेज-प्रताप-रूप-रस-रासी ॥ ३ ॥<br>
सारथि-पंगु,दिब्य रथ-गामी। हरि-संकर-बिधि-मूरति स्वामी ॥ ४ ॥<br>
बेद पुरान प्रगट जस जागै। तुलसी राम-भगति बर माँगै ॥ ५ ॥</p>
<h2 id="शव-सतत">शिव स्तुति</h2>
<p>को जाँचिये संभु तजि आन।<br>
दीनदयालु भगत-आरति-हर, सब प्रकार समरथ भगवान ॥ १ ॥<br>
कालकूट-जुर जरत सुरासुर, निज पन लागि किये बिष पान।<br>
दारुन दनुज,जगत-दुखदायक, मारेउ त्रिपुर एक ही बान ॥ २ ॥<br>
जो गति अगम महामुनि दुर्लभ, कहत संत,श्रुति,सकल पुरान।<br>
सो गति मरन-काल अपने पुर, देत सदासिव सबहिं समान ॥ ३ ॥<br>
सेवत सुलभ,उदार कलपतरु,पारबती-पति परम सुजान।<br>
देहु काम-रिपु राम-चरन-रति,तुलसिदास कहँ कृपानिधान ॥ ४ ॥</p>
<h3 id="रग-धनशर-------४">राग धनाश्री       ४</h3>
<p>दानी कहुँ संकर-सम नाहीं।<br>
दीन-दयालु दिबोई भावै,जाचक सदा सोहाहीं ॥ १ ॥<br>
मारिकै मार थप्यौ जगमें,जाकी प्रथम रेख भट माहीं।<br>
ता ठाकुरकौ रीझि निवाजिबौ,कह्यौ क्यों परत मो पाहीं ॥ २ ॥<br>
जोग कोटि करि जो गति हरिसों,मुनि माँगत सकुचाहीं।<br>
बेद-बिदित तेहि पद पुरारि-पुर,कीट पंतग समाहीं ॥ ३ ॥<br>
ईस उदार उमापति परिहरि,अनत जे जाचन जाहीं।<br>
तुलसिदास ते मूढ़ माँगने,कबहुँ न पेट अघाहीं ॥ ४ ॥</p>
<h3 id="५">५</h3>
<p>बावरो रावरो नाह भवानी।<br>
दानि बड़ो दिन देत दये बिनु,बेद-बडाई भानी ॥ १ ॥<br>
निज घरकी बरबात बिलोकहु,हौ तुम परम सयानी।<br>
सिवकी दई संपदा देखत, श्री-सारदा सिहानी ॥ २ ॥<br>
जिनके भाल लिखी लिपि मेरी, सुखकी नहीं निसानी।<br>
तिन रंकनकौ नाक सँवारत,हौं आयो नकबानी ॥ ३ ॥<br>
दुख-दीनता दुखी इनके दुख,जाचकता अकुलानी।<br>
यह अधिकार सौपिये औरहिं,भीख भली मैं जानी ॥ ४ ॥<br>
प्रेम-प्रसंसा-बिनय-ब्यंगजुत,सुनि बिधिकी बर बानी।<br>
तुलसी मुदित महेस मनहिं मन,जगत-मातु मुसुकानी ॥ ५ ॥</p>
<h3 id="रग-रमकल-------६">राग रामकली       ६</h3>
<p>जाँचिये गिरिजापति कासी। जासु भवन अनिमादिक दासी ॥ १ ॥<br>
औढर-दानि द्रवत पुनि थोरें। सकत न देखि दीन करजोरे ॥ २ ॥<br>
सुख-संपति,मति-सुगति सुहाई। सकल सुलभ संकर-सेवकाई ॥ ३ ॥<br>
गये सरन आरतिकै लीन्हे। निरखि निहाल निमिषमहँ कीन्हे ॥ ४ ॥<br>
तुलसिदास जाचक जस गावै। बिमल भगति रघुपतिकी पावै ॥ ५ ॥</p>
<h3 id="७">७</h3>
<p>कस न दीनपर द्रवहु उमाबर। दारुन बिपति हरन करुनाकर ॥ १ ॥<br>
बेद-पुरान कहत उदार हर। हमरि बेर कस भयेहु कृपिनतर ॥ २ ॥<br>
कवनि भगति कीन्ही गुननिधि द्विज। होइ प्रसन्न दीन्हेहु सिव पद निज ॥ ३ ॥<br>
जो गति अगम महामुनि गावहिं। तव पुर कीट पतंगहु पावहिं ॥ ४ ॥<br>
देहु काम-रिपु ! राम -चरन-रति। तुलसिदास प्रभु ! हरहु भेद-मति ॥ ५ ॥</p>
<h3 id="८">८</h3>
<p>देव बड़े,दाता बड़े, संकर बड़े भोरे।<br>
किये दूर दुख सबनिके, जिन्ह-जिन्ह कर जोरे ॥ १ ॥<br>
सेवा, सुमिरन, पूजिबौ, पात आखत थोरे।<br>
दिये जगत जहँ लगि सबै,सुख,गज,रथ,घोरे ॥ २ ॥<br>
गावँ बसत बामदेव, मैं कबहूँ न निहोरे।<br>
अधिभौतिक बाधा भई, ते किंकर तोरे ॥ ३ ॥<br>
बेगि बोलि बलि बरजिये, करतूति कठोरे।<br>
तुलसी दलि, रूँध्यो चहैं सठ साखि सिहोरे ॥ ४ ॥</p>
<h3 id="९">९</h3>
<p>सिव! सिव! होइ प्रसन्न करु दाया।<br>
करुनामय उदार कीरति,बलि जाउँ हरहु निज माया ॥ १ ॥<br>
जलज-नयन,गुन-अयन,मयन-रिपु,महिमा जान न कोई।<br>
बिनु तव कृपा राम-पद-पंकज, सपनेहुँ भगति न होई ॥ २ ॥<br>
रिषय,सिद्ध,मुनि,मनुज,दनुज,सुर,अपर जीव जग माहीं।<br>
तव पद बिमुख न पार पाव कोउ, कलप कोटि चलि जाहीं ॥ ३ ॥<br>
अहिभूषन,दूषन-रिपु-सेवक, देव-देव, त्रिपुरारी।<br>
मोह-निहार-दिवाकर संकर, सरन सोक-भयहारी ॥ ४ ॥<br>
गिरिजा-मन-मानस-मराल, कासीस, मसान-निवासी।<br>
तुलसिदास हरि-चरन-कमल-बर, देहु भगति अबिनासी ॥ ५ ॥</p>
<h3 id="रग-धनशर-------१०">राग धनाश्री       १०</h3>
<p>देव,<br>
मोह-तम-तरणि,हर,रुद्र,संकर,शरण,हरण,मम शोक लोकाभिरामं।<br>
बाल-शशि-भाल,सुविशाल लोचन-कमल, काम-सतकोटि-लावण्य-धामं ॥ १ ॥<br>
कंबु-कुंदेंदु-कर्पूर-विग्रह रुचिर, तरुण-रवि-कोटि तनु तेज भ्राजै।<br>
भस्म सर्वांग अर्धांग शैलात्मजा, व्याल-नृकपाल-माला विराजै ॥ २ ॥<br>
मौलिसंकुल जटा-मुकुट विद्युच्छटा, तटिनि-वर-वारि हरि-चरण-पूतं।<br>
श्रवण कुंडल,गरल कंठ, करुणाकंद,सच्चिदानंद वंदेऽवधूतं ॥ ३ ॥<br>
शूल-शायक पिनाकासि-कर,शत्रु-वन-दहन इव धूमध्वज,वृषभ-यानं।<br>
व्याघ्र-गज-चर्म-परिधान,विज्ञान-घन,सिद्ध-सुर-मुनि-मनुज-सेव्यमानं ॥ ४ ॥<br>
तांडवित-नृत्यपर,डमरु डिंडिम प्रवर,अशुभ इव भाति कल्याणाराशी।<br>
महाकल्पांत ब्रह्मांड-मंडल-दवन, भवन कैलास, आसीन काशी ॥ ५ ॥<br>
तज्ञ,सर्वज्ञ,यज्ञेश, अच्युत,विभो,विश्व भवदंशसंभव पुरारी।<br>
ब्रह्मेंद्र,चंद्रार्क,वरुणाग्नि,वसु,मरुत,यम,अर्चि भवदंघ्नि सर्वाधिकारी ॥<br>
अकल, निरुपाधि,निर्गुण,निरंजन,ब्रह्म, कर्म-पथमेकमज निर्विकारं।<br>
अखिलविग्रह,उग्ररूप,शिव,भूपसुर, सर्वगत,शर्व सर्वोपकारं ॥ ७ ॥<br>
ज्ञान-वैराग्य,धन-धर्म,कैवल्य-सुख, सुभग सौभाग्य शिव!सानुकूलं।<br>
तदपि नर मूढ आरूढ संसार-पथ, भ्रमत भव,विमुख तव पादमूलं ॥ ८ ॥<br>
नष्टमति,दुष्ट अति,कष्ट-रत,खेद-गत, दास तुलसी शंभु-शरण आया।<br>
देहि कामारि! श्रीराम-पद-पंकज भक्ति अनवरत गत-भेद-माया ॥ ९ ॥</p>
<h3 id="भरवरप-शव-सतत-------११">भैरवरूप शिव-स्तुति       ११</h3>
<p>देव,<br>
भीषणाकार,भैरव,भयंकर,भूत-प्रेत-प्रमथाधिपति,विपति-हर्ता।<br>
मोह-मूषक-मार्जार,संसार-भय-हरण,तारण-तरण,अभय कर्ता ॥ १ ॥<br>
अतुल बल, विपुलविस्तार,विग्रहगौर, अमल अति धवल धरणीधराभं।<br>
शिरसि संकुलित-कल-जूट पिंगलजटा, पटल शत-कोटि-विद्युच्छटाभं ॥ २ ॥<br>
भ्राज विबुधापगा आप पावन परम, मौलि-मालेव शोभा विचित्रं।<br>
ललित लल्लाटपर राज रजनीशकल, कलाधर,नौमि हर धनद-मित्रं ॥ ३ ॥<br>
इंदु-पावक-भानु-नयन,मर्दन-मयन, गुण-अयन,ज्ञान-विज्ञान-रूपं।<br>
रमण-गिरिजा,भवन भूधराधिप सदा, श्रवण कुंडल,वदनछवि अनूपं ॥ ४ ॥<br>
चर्म-असि-शूल-धर,डमरु-शर-चाप-कर, यान वृषभेश,करुणा-निधानं।<br>
जरत सुर-असुर,नरलोक शोकाकुलं, मृदुलचित,अजित,कृत गरलपानं ॥ ५ ॥<br>
भस्म तनु-भूषणं,व्याघ्र-चर्माम्बरं, उरग-नर-मौलि उर मालधारी।<br>
डाकिनी,शाकिनी,खेचरं,भूचरं, यंत्र-मंत्र-भंजन,प्रबल कल्मषारी ॥ ६ ॥<br>
काल-अतिकाल,कलिकाल,व्यालादि-खग, त्रिपुर-मर्दन,भीम-कर्म भारी।<br>
सकल लोकान्त-कल्पान्त शूलाग्र कृत दिग्गजाव्यक्त-गुण नृत्यकारी ॥ ७ ॥<br>
पाप-संताप-घनघोर संसृति दीन, भ्रमत जग योनि नहिं कोपि त्राता।<br>
पाहि भैरव-रूप राम-रूपी रुद्र,बंधु,गुरु,जनक,जननी,विधाता ॥ ८ ॥<br>
यस्य गुण-गण गणति विमल मति शारधा,निगम नारद-प्रमुख ब्रह्मचारी।<br>
शेष,सर्वेश,आसीन आनंदवन,दास टुलसी प्रणत-त्रासहारी ॥ ९ ॥</p>
<h3 id="१२">१२</h3>
<p>सदा-<br>
शंकरं,शंप्रदं,सज्जनानंददं,शैल-कन्या-वरं,परमरम्यं।<br>
काम-मदमोचनं,तामरस-लोचनं,वामदेवं भजे भावगम्यं ॥ १ ॥<br>
कंबु-कुंदेंदु-कर्पूर-गौरं शिवं,सुंदरं, सच्चिदानंदकंदं।<br>
सिद्ध-सनकादि-योगींद्र-वृंदारका,विष्णु-विधि-वन्द्य चरणारविंदं ॥ २ ॥<br>
ब्रह्म-कुल-वल्लभं,सुलभ मति दुर्लभं,विकट-वेषं,विभुं,वेदपारं।<br>
नौमि करुणाकरं,गरल-गंगाधरं,निर्मलं,निर्गुणं,निर्विकारं ॥ ३ ॥<br>
लोकनाथं,शोक-शूल-निर्मूलिनं,शूलिनं मोह-तम-भूरि-भानुं।<br>
कालकालं,कलातीतमजरं हरं,कठिन-कलिकाल-कानन-कृशानुं ॥ ४ ॥<br>
तज्ञमज्ञान-पाथोधि-घटसंभवं, सर्वगं, सर्वसौभाग्यमूलं।<br>
प्रचुर-भव-भंजनं,प्रणत-जन-रंजनं,दास तुलसी शरण सानुकूलं ॥ ५ ॥</p>
<h3 id="१३-रग-वसनत">१३ राग वसन्त</h3>
<p>सेवहु सिव-चरन-सरोज-रेनु। कल्यान-अखिल-प्रद कामधेनू ॥ १ ॥<br>
कर्पूर-गौर, करुना-उदार। संसार-सार,भुजगेन्द्र-हार ॥ २ ॥<br>
सुख-जन्मभूमि,महिमा अपार। निर्गुन, गुननायक,निराकार ॥ ३ ॥<br>
त्रयनयन,मयन-मर्दन महेस। अहँकार निहार-उदित दिनेस ॥ ४ ॥<br>
बर बाल निसाकर मौलि भ्राज। त्रैलोक-सोकहर प्रमथराज ॥ ५ ॥<br>
जिन्ह कहँ बिधि सुगति न लिखी भाल। तिन्ह की गति कासीपति कृपाल ॥ ६ ॥<br>
उपकारी कोऽपर हर-समान। सुर-असुर जरत कृत गरल पान ॥ ७ ॥<br>
बहु कल्प उपायन करि अनेक। बिनु संभु-कृपा नहिं भव-बिबेक ॥ ८ ॥<br>
बिग्यान-भवन,गिरिसुता-रमन। कह तुलसिदास मम त्राससमन ॥ ९ ॥</p>
<h3 id="१४">१४</h3>
<p>देखो देखो, बन बन्यो आजु उमाकंत। मानों देखन तुमहिं आई रितु बसंत ॥ १ ॥<br>
जनु तनुदुति चंपक-कुसुम-माल। बर बसन नील नूतन तमाल ॥ २ ॥<br>
कलकदलि जंघ, पद कमल लाल। सूचत कटि केहरि, गति मराल ॥ ३ ॥<br>
भूषन प्रसून बहु बिबिध रंग। नूपूर किंकिनि कलरव बिहंग ॥ ४ ॥<br>
कर नवल बकुल-पल्लव रसाल। श्रीफल कुच, कंचुकिलता-जाल ॥ ५ ॥<br>
आनन सरोज, कच मधुप गुंज। लोचन बिसाल नव नील कंज ॥ ६ ॥<br>
पिक बचन चरित बर बर्हि कीर। सित सुमन हास,लीला समीर ॥ ७ ॥<br>
कह तुलसिदास सुनु सिव सुजान। उर बसि प्रपंच रचे पंचबान ॥ ८ ॥<br>
करि कृपा हरिय भ्रम-फंद काम। जेहि हृदय बसहिं सुखरासि राम ॥ ९ ॥</p>
<h2 id="दव-सतत">देवी-स्तुति</h2>
<h3 id="रग-मर-------१५">राग मारू       १५</h3>
<p>दुसह दोष-दुख,दलनि, करु देवि दाया।<br>
विश्व-मूलाऽसि,जन-सानुकूलाऽसि,कर शूलधारिणि महामूलमाया ॥ १ ॥<br>
तडित गर्भाङ्ग सर्वाङ्ग सुन्दर लसत, दिव्य पट भव्य भूषण विराजैं।<br>
बालमृग-मंजु खंजन-विलोचनि,चन्द्रवदनि लखि कोटि रतिमार लाजैं ॥ २ ॥<br>
रूप-सुख-शील-सीमाऽसि,भीमाऽसि,रामाऽसि,वामाऽसि वर बुद्धि बानी।<br>
छमुख हेरंब-अंबासि,जगदंबिके,शंभु-जायासि जय जय भवानी ॥ ३ ॥<br>
चंड-भुजदंड-खंडनि,बिहंडनि महिष मुंड-मद-भंग कर अंग तोरे।<br>
शुंभ-निःशुंभ कुम्भीश रण-केशरिणि,क्रोध-वारीश अरि-वृन्द बोरे ॥ ४ ॥<br>
निगम-आगम-अगम गुर्वि!तव गुन-कथन, उर्विधर करत जेहि सहसजीहा।<br>
देहि मा,मोहि पन प्रेम यह नेम निज, राम घनश्याम तुलसी पपीहा ॥ ५ ॥</p>
<h3 id="रग-रमकल-------१६">राग रामकली       १६</h3>
<p>जय जय जगजननि देवि सुर-नर-मुनि-असुर-सेवि,<br>
भुक्ति-मुक्ति-दायनी,भय-हरणि कालिका।<br>
मंगल-मुद-सिद्धि-सदनि,पर्वशर्वरीश-वदनि,<br>
ताप-तिमिर-तरुण-तरणि-किरणमालिका ॥ १ ॥<br>
वर्म, चर्म कर कृपाण, शूल-शेल-धनुषबाण,<br>
धरणि,दलनि दानव-दल,रण-करालिका।<br>
पूतना-पिंशाच-प्रेत-डाकिनी-शाकिनी-समेत,<br>
भूत-ग्रह-बेताल-खग-मृगालि-जालिका ॥ २ ॥<br>
जय महेश-भामिनी, अनेक-रूप-नामिनी,<br>
समस्त-लोक-स्वामिनी,हिमशैल-बालिका।<br>
रघुपति-पद परम प्रेम,तुलसी यह अचल नेम,<br>
देहु ह्वै प्रसन्न पाहि प्रणत-पालिका ॥ ३ ॥ गंगा-स्तुति</p>
<h3 id="रग-रमकल-------१७">राग रामकली       १७</h3>
<p>जय जय भगीरथनन्दिनि,मुनि-चय चकोर-चन्दिनि,<br>
नर-नाग-बिबुध-बन्दिनि जय जह्नु बालिका।<br>
बिस्नु-पद-सरोजजासि,ईस-सीसपर बिभासि,<br>
त्रिपथगासि,पुन्यरासि,पाप-छालिका ॥ १ ॥<br>
बिमल बिपुल बहसि बारि, सीतल त्रयताप-हारि,<br>
भँवर बर बिभंगतर तरंग-मालिका।<br>
पुरजन पूजोपहार,सोभित ससि धवलधार,<br>
भंजन भव-भार, भक्ति-कल्पथालिका ॥ २ ॥<br>
निज तटबासी बिहंग, जल-थल-चर पसु-पतंग,<br>
कीट,जटिल तापस सब सरिस पालिका।<br>
तुलसी तव तीर तीर सुमिरत रघुबंस-बीर,<br>
बिचरत मति देहि मोह-महिष-कालिका ॥ ३ ॥</p>
<h3 id="१८">१८</h3>
<p>जयति जय सुरसरी जगदखिल-पावनी।<br>
विष्णु-पदकंज-मकरंद इव अम्बुवर वहसि,दुख दहसि,अघवृन्द-विद्राविनी ॥ १ ॥<br>
मिलितजलपात्र-अजयुक्त-हरिचरणरज,विरज-वर-वारि त्रिपुरारि शिर-धामिनी।<br>
जह्नु-कन्या धन्य,पुण्यकृत सगर-सुत,भूधरद्रोणि-विद्दरणि,बहुनामिनी ॥ २ ॥<br>
यक्ष,गंधर्व,मुनि,किन्नरोरग,दनुज,मनुज मज्जहिं सुकृत-पुंज युत-कामिनी।<br>
स्वर्ग-सोपान,विज्ञान-ज्ञानप्रदे,मोह-मद-मदन-पाथोज-हिमयामिनी ॥ ३ ॥<br>
हरित गंभीर वानीर दुहुँ तीरवर,मध्य धारा विशद,विश्व अभिरामिनी।<br>
नील-पर्यक-कृत-शयन सर्पेश जनु,सहस सीसावली स्त्रोत सुर-स्वामिनी ॥ ४ ॥<br>
अमित-महिमा,अमितरूप,भूपावली-मुकुट-मनिवंद्य त्रेलोक पथगामिनी।<br>
देहि रघुबीर-पद-प्रीति निर्भर मातु, दासतुलसी त्रासहरणि भवभामिनी ॥ ५ ॥</p>
<h3 id="१९">१९</h3>
<p>हरनि पाप त्रिबिध ताप सुमिरत सुरसरित।<br>
बिलसति महि कल्प-बेलि मुद-मनोरथ-फरित ॥ १ ॥<br>
सोहत ससि धवल धार सुधा-सलिल-भरित।<br>
बिमलतर तरंग लसत रघुबरके-से चरित ॥ २ ॥<br>
तो बिनु जगदंब गंग कलिजुग का करित ?<br>
घोर भव अपारसिंधु तुलसी किमि तरित ॥ ३ ॥</p>
<h3 id="२०">२०</h3>
<p>ईस-सीस बससि, त्रिपथ लससि, नभ-पताल-धरनि।<br>
सुर-नर-मुनि-नाग-सिद्ध-सुजन मंगल-करनि ॥ १ ॥<br>
देखत दुख-दोष-दुरित-दाह-दारिद-दरनि।<br>
सगर-सुवन साँसति-समनि,जलनिधि जल भरनि ॥ २ ॥<br>
महिमाकी अवधि करसि बहु बिधि हरि-हरनि।<br>
तुलसी करु बानि बिमल, बिमल बारि बरनि ॥ ३ ॥</p>
<h3 id="यमन-सतत-रग-बलवल-------२१">यमुना-स्तुति राग बिलावल       २१</h3>
<p>जमुना यों ज्यों ज्यों लागी बाढ़न।<br>
त्यों त्यों सुकृत-सुभट कलि भूपहिं, निदरि लगे बहु काढ़न ॥ १ ॥<br>
ज्यों ज्यों जल मलीन त्यों त्यों जमगन मुख मलीन लहै आढ़ न।<br>
तुलसिदास जगदघ जवास ज्यों अनघमेघ लगे डाढ़न ॥ २ ॥</p>
<h3 id="कश-सतत-रग-भरव-------२२">काशी-स्तुति राग भैरव       २२</h3>
<p>सेइअ सहित सनेह देह भरि, कामधेनु कलि कासी।<br>
समनि सोक-संताप-पाप-रुज,सकल-सुमंगल-रासी ॥ १ ॥<br>
मरजादा चहुँओर चरनबर,सेवत सुरपुर-बासी।<br>
तीरथ सब सुभ अंग रोम सिवलिंग अमित अबिनासी ॥ २ ॥<br>
अंतराइन ऐन भल,थन फल, बच्छ बेद-बिस्वासी।<br>
गलकंबल बरुना बिभाति जनु,लूम लसति,सरिताऽसी ॥ ३ ॥<br>
दंडपानि भैरव बिषान, मलरुचि-खलगन-भयदा-सी।<br>
लोलदिनेस त्रिलोचन लोचन,करनघंट घंटा-सी ॥ ४ ॥<br>
मनिकर्निका बदन-ससि सुंदर,सुरसरि-सुख सुखमा-सी।<br>
स्वारथ परमारथ परिपूरन,पंचकोसि महिमा-सी ॥ ५ ॥<br>
बिस्वनाथ पालक कृपालुचित,लालति नित गिरिजा-सी।<br>
सिद्धि सची, सारद पूजहिं मन जोगवति रहति रमा-सी ॥ ६ ॥<br>
पंचाच्छरी प्रान,मुद माधव,गब्य सुपंचनदा-सी।<br>
ब्रह्म-जीव-सम रामनाम जुग,आखर बिस्व बिकासी ॥ ७ ॥<br>
चारितु चरति करम कुकरम करि,मरत जीवगन घासी।<br>
लहत परमपद पय पावन ,जेहि चहत प्रपंच-उदासी ॥ ८ ॥<br>
कहत पुरान रची केसव निज कर-करतूति कला-सी।<br>
तुलसी बसि हरपुरी राम जपु,जो भयो चहै सुपासी ॥ ९ ॥</p>
<h3 id="चतरकट-सतत-रग-बसनत-------२३">चित्रकूट-स्तुति राग बसन्त       २३</h3>
<p>सब सोच-बिमोचन चित्रकूट। कलिहरन,करन कल्यान बूट ॥ १ ॥<br>
सुचि अवनि सुहावनि आलबाल। कानन बिचित्र,बारी बिसाल ॥ २ ॥<br>
मंदाकिनि-मालिनि सदा सींच। बर बारि,बिषम नर-नारि नीच ॥ ३ ॥<br>
साखा सुसृंग,भूरुह-सुपात। निरझर मधुबर,मृदु मलय बात ॥ ४ ॥<br>
सुक,पिक,मधुकर,मुनिबर बिहारु। साधन प्रसून फल चारि चारु ॥ ५ ॥<br>
भव-घोरघाम-हर सुखद छाँह। थप्यो थिर प्रभाव जानकी-नाह ॥ ६ ॥<br>
साधक-सुपथिक बडे भाग पाइ। पावत अनेक अभिमत अघाइ ॥ ७ ॥<br>
रस एक,रहित-गुन-करम-काल। सिय राम लखन पालक कृपाल ॥ ८ ॥<br>
तुलसी जो राम पद चहिय प्रेम। सेइय गिरि करि निरुपाधि नेम ॥ ९ ॥</p>
<h3 id="रग-कनहर-------२४">राग कान्हरा       २४</h3>
<p>अब चित चेति चित्रकूटहि चलु।<br>
कोपित कलि, लोपित मंगल मगु, बिलसत बढ़त मोह-माया-मलु ॥ १ ॥<br>
भूमि बिलोकु राम-पद-अंकित, बन बिलोकु रघुबर-बिहारथलु।<br>
सैल-सृंग भवभंग-हेतु लखु, दलन कपट-पाखंड-दंभ-डलु ॥ २ ॥<br>
जहँ जनमे जग-जनक जगपति, बिधि-हरि परिहरि प्रपंच छलु।<br>
सकृत प्रबेस करत जेहि आस्रम, बिगत-बिषाद भये पारथ नलु ॥ ३ ॥<br>
न करु बिलंब बिचारु चारुमति, बरष पाछिले सम अगिले पलु।<br>
मंत्र सो जाइ जपहि, जो जपि भे, अजर अमर हर अचइ हलाहलु ॥ ४ ॥<br>
रामनाम-जप जाग करत नित, मज्जत पय पावन पीवत जलु।<br>
करिहैं राम भावतौ मनकौ, सुख-साधन, अनयास महाफलु ॥ ५ ॥<br>
कामदमनि कामता,कलपतरु सो जुग-जुग जागत जगतीतलु।<br>
तुलसी तोहि बिसेषि बूझिये, एक प्रतीति प्रीति एकै बलु ॥ ६ ॥</p>
<h2 id="हनमत-सतत">हनुमत-स्तुति</h2>
<h3 id="रग-धनशर-------२५">राग धनाश्री       २५</h3>
<p>जयत्यंजनी-गर्भ-अंभोधि-संभूत विधु विबुध-कुल-कैरवानंदकारी।<br>
केसरी-चारु-लोचन चकोरक-सुखद, लोकगन-शोक-संतापहारी ॥ १ ॥<br>
जयति जय बालकपि केलि-कौतुक उदित-चंडकर-मंडल-ग्रासकर्त्ता।<br>
राहु-रवि-शक्र-पवि-गर्व-खर्वीकरण शरण-भयहरण जय भुवन-भर्ता ॥ २ ॥<br>
जयति रणधीर, रघुवीरहित,देवमणि,रुद्र-अवतार, संसार-पाता।<br>
विप्र-सुर-सिद्ध-मुनि-आशिषाकारवपुष,विमलगुण,बुद्धि-वारिधि-विधाता ॥ ३ ॥<br>
जयति सुग्रीव-ऋक्षादि-रक्षण-निपुण,बालि-बलशालि-बध-मुख्यहेतू।<br>
जलधि-लंघन सिंह सिंहिंका-मद-मथन,रजनिचर-नगर-उत्पात-केतू ॥ ४ ॥<br>
जयति भूनन्दिनी-शोच-मोचन विपिन-दलन घननादवश विगतशंका।<br>
लूमलीलाऽनल-ज्वालमालाकुलित होलिकाकरण लंकेश-लंका ॥ ५ ॥<br>
जयति सौमित्र रघुनंदनानंदकर,ऋक्ष-कपि-कटक-संघट-विधायी।<br>
बद्ध-वारिधि-सेतु अमर-मंगल-हेतु,भानुकुलकेतु-रण-विजयदायी ॥ ६ ॥<br>
जयति जय वज्रतनु दशन नख मुख विकट,चंड-भुजदंड तरु-शैल-पानी।<br>
समर-तैलिक-यंत्र तिल-तमीचर-निकर,पेरि डारे सुभट घालि घानी ॥ ७ ॥<br>
जयति दशकंठ-घटकर्ण-वारिद-नाद-कदन-कारन,कालनेमि-हंता।<br>
अघटघटना-सुघट सुघट-विघटन विकट,भूमि-पाताल-जल-गगन-गंता ॥ ८ ॥<br>
जयति विश्व-विख्यात बानैत-विरुदावली,विदुष बरनत वेद विमल बानी।<br>
दास तुलसी त्रास शमन सीतारमण संग शोभित राम-राजधानी ॥ ९ ॥</p>
<h3 id="२६">२६</h3>
<p>जयति मर्कटाधीश ,मृगराज-विक्रम,महादेव,मुद-मंगलालय,कपाली।<br>
मोह-मद-क्रोध-कामादि-खल-संकुला,घोर संसार-निशि किरणमाली ॥ १ ॥<br>
जयति लसदंजनाऽदितिज,कपि-केसरी-कश्यप-प्रभव,जगदार्त्तिहर्त्ता।<br>
लोक-लोकप-कोक-कोकनद-शोकहर,हंस हनुमान कल्यानकर्ता ॥ २ ॥<br>
जयति सुविशाल-विकराल-विग्रह,वज्रसार सर्वांग भुजदण्ड भारी।<br>
कुलिशनख, दशनवर लसत,बालधि बृहद, वैरि-शस्त्रास्त्रधर कुधरधारी ॥ ३ ॥<br>
जयति जानकी-शोच-संताप-मोचन,रामलक्ष्मणानंद-वारिज-विकासी।<br>
कीस-कौतुक-केलि-लूम-लंका-दहन,दलन कानन तरुण तेजरासी ॥ ४ ॥<br>
जयति पाथोधि-पाषाण-जलयानकर,यातुधान-प्रचुर-हर्ष-हाता।<br>
दुष्टरावण-कुंभकर्ण-पाकारिजित-मर्मभित्,कर्म-परिपाक-दाता ॥ ५ ॥<br>
जयति भुवननैकभूषण,विभीषणवरद,विहित कृत राम-संग्राम साका।<br>
जयति पर-यत्रंमंत्राभिचार-ग्रसन,कारमन-कूट-कृत्यादि-हंता।<br>
शाकिनी-डाकिनी-पूतना-प्रेत-वेताल-भूत-प्रमथ-यूथ-यंता ॥ ७ ॥<br>
पुष्पकारूढ़ सौमित्रि-सीता-सहित,भानु-कुलभानु-कीरति-पताका ॥<br>
जयति वेदान्तविद विविध-विद्या-विशद,वेद-वेदांगविद ब्रह्मवादी।<br>
ज्ञान- विज्ञान-वैराग्य-भाजन विभो,विमल गुण गनति शुकनारदादी ॥ ८ ॥<br>
जयति काल-गुण-कर्म-माया-मथन, निश्चलज्ञान,व्रत-सत्यरत,धर्मचारी।<br>
सिद्ध-सुरवृंद-योगींद्र-सेवति सदा,दास तुलसी प्रणत भय-तमारी ॥ ९ ॥</p>
<h3 id="२७">२७</h3>
<p>जयति मंगलागार, संसारभारापहर,वानराकारविग्रह पुरारी।<br>
राम-रोषानल-ज्वालमाला-मिष ध्वांतर-सलभ-संहारकारी ॥ १ ॥<br>
जयति मरुदंजनामोद-मंदिर,नतग्रीव सुग्रीव-दुखःखैकबंधो।<br>
यातुधानोद्धत-क्रुद्ध-कालाग्निहर,सिद्ध-सुर-सज्जनानंद-सिंधो ॥ २ ॥<br>
जयति रुद्राग्रणी,विश्व-वंद्याग्रणी, विश्वविख्यात-भट-चक्रवर्ती।<br>
सामगाताग्रणी,कामजेताग्रणी,रामहित,रामभक्तानुवर्ती ॥ ३ ॥<br>
जयतिसंग्रामजय, रामसंदेसहर,कौशला-कुशल-कल्याणभाषी।<br>
राम-विरहार्क-संतप्त-भरतादि-नरनारि-शीतलकरण कल्पशाषी ॥ ४ ॥<br>
जयति सिंहासनासीन सीतारमण,निरखि निर्भरहरण नृत्यकारी।<br>
राम संभ्राज शोभा-सहित सर्वदा तुलसिमानस-रामपुर-विहारी ॥ ५ ॥</p>
<h3 id="२८">२८</h3>
<p>जयति वात-संजात,विख्यात विक्रम,बृहद्बाहु,बलबिपुल,बालधिबिसाला।<br>
जातरूपाचलाकारविग्रह,लसल्लोम विद्युल्लता ज्वालमाला ॥ १ ॥<br>
जयति बालार्क वर-वदन,पिंगल-नयन,कपिश-कर्कश-जटाजूटधारी।<br>
विकट भृकुटी,वज् दशन नख,वैरि-मदमत्त-कुंजर-पुंज-कुंजरारी ॥ २ ॥<br>
जयति भीमार्जुन-व्यालसूदन-गर्वहर, धनंजय-रथ-त्राण-केतू।<br>
भीष्म-द्रोण-कर्णादि-पालित,कालदृक सुयोधन-चमू-निधन-हेतू ॥ ३ ॥<br>
जयति गतराजदातार,हंतार संसार-संकट,दनुज-दर्पहारी।<br>
ईति-अति-भीति-ग्रह-प्रेत-चौरानल-व्याधिबाधा-शमन घोर मारी ॥ ४ ॥<br>
जयति निगमागम व्याकरण करणलिपि,काव्यकौतुक-कला-कोटि-सिंधो।<br>
सामगायक, भक्त-कामदायक,वामदेव,श्रीराम-प्रिय-प्रेम बंधो ॥ ५ ॥<br>
जयति घर्माशु-संदग्ध-संपाति-नवपक्ष-लोचन-दिव्य-देहदाता।<br>
कालकलि-पापसंताप-संकुल सदा,प्रणत तुलसीदास तात-माता ॥ ६ ॥</p>
<h3 id="२९">२९</h3>
<p>जयति निर्भरानंद-संदोह कपिकेसरी,केसरी-सुवन भुवनैकभर्ता।<br>
दिव्यभूम्यंजना-मंजुलाकर-मणे,भक्त-संताप-चिंतापहर्ता ॥ १ ॥<br>
जयति धमार्थ-कामापवर्गद,विभो ब्रह्मलोकादि-वैभव-विरागी।<br>
वचन-मानस-कर्म सत्य-धर्मव्रती,जानकीनाथ-चरणानुरागी ॥ २ ॥<br>
जयति बिहगेश-बलबुद्धि-बेगाति-मद-मथन,मनमथ-मथन,ऊर्ध्वरेता।<br>
महानाटक-निपुन,कोटि-कविकुल-तिलक,गानगुण-गर्व-गंधर्व-जेता ॥ ३ ॥<br>
जयति मंदोदरी-केश-कर्षण,विद्यमान दशकंठ भट-मुकुट मानी।<br>
भूमिजा-दुःख-संजात रोषांतकृत-जातनाजंतु कृत जातुधानी ॥ ४ ॥<br>
जयति रामायण-श्रवण-संजात-रोमांच,लोचन सजल, शिथिल वाणी।<br>
रामपदपद्म-मकरंद-मधुकर पाहि,दास तुलसी शरण,शूलपाणी ॥ ५ ॥</p>
<h3 id="रग-सरग-------३०">राग सारंग       ३०</h3>
<p>जाके गति है हनुमानकी।<br>
ताकी पैज पूजि आई, यह रेखा कुलिस पषानकी ॥ १ ॥<br>
अघटित-घटन, सुघट-बिघटन,ऐसी बिरुदावलि नहिं आनकी।<br>
सुमिरत संकट-सोच-बिमोचन, मूरति मोद-निधानकी ॥ २ ॥<br>
तापर सानुकूल गिरिजा, हर, लषन, राम अरु जानकी।<br>
तुलसी कपिकी कृपा-बिलोकनि, खानि सकल कल्यानकी ॥ ३ ॥</p>
<h3 id="रग-गर-------३१">राग गौरी       ३१</h3>
<p>ताकिहै तमकि ताकी ओर को।<br>
जाको है सब भाँति भरोसो कपि केसरी-किसोरको ॥ १ ॥<br>
जन-रंजन अरिगिन-गंजन मुख-भंजन खल बरजोरको।<br>
बेद-पुरान-प्रगट पुरुषारथ सकल-सुभट-सिरमोर को ॥ २ ॥<br>
उथपे-थपन,थपे उथपन पन,बिबुधबृंद बँदिछोर को।<br>
जलधि लाँघि दहि लंक प्रबल बल दलन निसाचर घोर को ॥ ३ ॥<br>
जाको बालबिनोद समुझि जिय डरत दिवाकर भोरको।<br>
जाकी चिबुक-चोट चूरन किय रद-मद कुलिस कठोरको ॥ ४ ॥<br>
लोकपाल अनुकूल बिलोकिवो चहत बिलोचन-कोरको।<br>
सदा अभय,जय, मुद-मंगलमय जो सेवक रनरोरको ॥ ५ ॥<br>
भगत-कामतरु नाम राम परिपूरन चंद चकोरको।<br>
तुलसी फल चारो करतल जस गावत गईबहोर को ॥ ६ ॥</p>
<h3 id="रग-बलवल-------३२">राग बिलावल       ३२</h3>
<p>ऐसी तोही न बूझिये हनुमान हठीले।<br>
साहेब कहूँ न रामसे , तोसे न उसीले ॥ १ ॥<br>
तेरे देखत सिंहके सिसु मेंढक लीले।<br>
जानत हौं कलि तेरेऊ मन गुनगन कीले ॥ २ ॥<br>
हाँक सुनत दसकंधके भये बंधन ढीले।<br>
सो बल गयो किधौं भये अब गरबगहीले ॥ ३ ॥<br>
सेवकको परदा फटे तू समरथ सीले।<br>
अधिक आपुते आपुनो सुनि मान सही ले ॥ ४ ॥<br>
साँसति तुलसीदासकी सुनि सुजस तुही ले।<br>
तिहुँकाल तिनको भलौं जे राम-रँगीले ॥ ५ ॥</p>
<h3 id="३३">३३</h3>
<p>समरथ सुअन समीरके,रघुबीर-पियारे।<br>
मोपर कीबी तोहि जो करि लेहि भिया रे ॥ १ ॥<br>
तेरी महिमा ते चलै चिंचिनी-चिया रे।<br>
अँधियारो मेरी बार क्यो,त्रिभुवन-उजियारे ॥ २ ॥<br>
केहि करनी जन जानिकै सनमान किया रे।<br>
केहि अघ औगुन आपने कर डारि दिया रे ॥ ३ ॥<br>
खाई खोंची माँगि मैं तेरो नाम लिया रे।<br>
तेरे बल,बलि,आजु लौं जग जागि जिया रे ॥ ४ ॥<br>
जो तोसों होतौ फिरौं मेरो हेतु हिया रे।<br>
तौ कयों बदन देखावतो कहि बचन इयारे ॥ ५ ॥<br>
तोसो ग्यान-निधान को सरबग्य बिया रे।<br>
हौं समुझत साई-द्रोहकी गति छार छिया रे ॥ ६ ॥<br>
तेरे स्वामी राम से,स्वामिनी सिया रे।<br>
तहँ तुलसीके कौनको काको तकिया रे ॥ ७ ॥</p>
<h3 id="३४">३४</h3>
<p>अति आरत, अति स्वारथी, अति दीन-दुखारी।<br>
इनको बिलगु न मानिये, बोलहिं न बिचारी ॥ १ ॥<br>
लोक-रीति देखी सुनी, व्याकुल नर-नारी।<br>
अति बरषे अनबरषेहूँ, देहिं दैवहिं गारी ॥ २ ॥<br>
नाकहि आये नाथसों, साँसति भय भारी।<br>
कहि आयो, कीबी छमा, निज ओर निहारी ॥ ३ ॥<br>
समै साँकरे सुमिरिये, समरथ हितकारी।<br>
सो सब बिधि ऊबर करै, अपराध बिसारी ॥ ४ ॥<br>
बिगरी सेवककी सदा,साहेबहिं सुधारी।<br>
तुलसीपर तेरी कृपा, निरुपाधि निरारी ॥ ५ ॥</p>
<h3 id="३५">३५</h3>
<p>कटु कहिये गाढे परे, सुनि समुझि सुसाईं।<br>
करहिं अनभलेउ को भलो, आपनी भलाई ॥ १ ॥<br>
समरथ सुभ जो पाइये, बीर पीर पराई।<br>
ताहि तकैं सब ज्यों नदी बारिधि न बुलाई ॥ २ ॥<br>
अपने अपनेको भलो, चहैं लोग लुगाई।<br>
भावै जो जेहि तेहि भजै, सुभ असुभ सगाई ॥ ३ ॥<br>
बाँह बोलि दै थापिये, जो निज बरिआई।<br>
बिन सेवा सों पालिये, सेवककी नाईं ॥ ४ ॥<br>
चूक-चपलता मेरियै, तू बड़ो बड़ाई।<br>
होत आदरे ढीठ है, अति नीच निचाई ॥ ५ ॥<br>
बंदिछोर बिरुदावली, निगमागम गाई।<br>
नीको तुलसीदासको, तेरियै निकाई ॥ ६ ॥</p>
<h3 id="रम-गर-------३६">राम गौरी       ३६</h3>
<p>मंगल-मूरति मारुत-नंदन। सकल-अमंगल-मूल-निकंदन ॥ १ ॥<br>
पवनतनय संतन हितकारी। ह्रदय बिराजत अवध-बिहारी ॥ २ ॥<br>
मातु-पिता,गुरु,गनपति,सारद। सिवा समेत संभु,सुक,नारद ॥ ३ ॥<br>
चरन बंदि बिनवौं सब काहू। देहु रामपद-नेह-निबाहू ॥ ४ ॥<br>
बंदौं राम-लखन-बैदेही। जे तुलसीके परम सनेही ॥ ५ ॥</p>
<h3 id="लकषमण-सतत-दणडक-------३७">लक्ष्मण-स्तुति दण्डक       ३७</h3>
<p>लाल लाडिले लखन , हित हौ जनके।<br>
सुमिरे संकटहारी, सकल सुमंगलकारी ,<br>
पालक कृपालु अपने पनके ॥ १ ॥<br>
धरनी-धरनहार भंजन-भुवनभार ,<br>
अवतार साहसी सहसफनके ॥<br>
सत्यसंध, सत्यब्रत, परम धरमरत ,<br>
निरमल करम बचन अरु मन के ॥ २ ॥<br>
रूपके निधान, धनु-बान पानि,<br>
तून कटि, महाबीर बिदित, जितैया बड़े रनके ॥<br>
सेवक-सुख-दायक, सबल, सब लायक,<br>
गायक जानकीनाथ गुनगनके ॥ ३ ॥<br>
भावते भरत के, सुमित्रा-सीताके दुलारे ,<br>
चातक चतुर राम स्याम घनके ॥<br>
बल्लभ उरमिलाके, सुलभ सनेहबस ,<br>
धनी धन तुलसीसे निरधनके ॥ ४ ॥</p>
<h3 id="रग-धनशर-------३८">राग धनाश्री       ३८</h3>
<p>जयति<br>
लक्ष्मणानंत भगवंत भूधर, भुजग-<br>
राज, भुवनेश, भूभारहारी।<br>
प्रलय-पावक-महाज्वालमाला-वमन,<br>
शमन-संताप लीलावतारी ॥ १ ॥<br>
जयति दाशरथि, समर-समरथ, सुमित्रा-<br>
सुवन, शत्रुसूदन, राम-भरत-बंधो।<br>
चारु-चंपक-वरन, वसन-भूषन-धरन,<br>
दिव्यतर, भव्य, लावण्य-सिधों ॥ २ ॥<br>
जयति गाधेय-गौतम-जनक-सुख-जनक,<br>
विश्व-कंटक-कुटिल-कोटि-हंता।<br>
वचन-चय-चातुरी-परशुधर-गरबहर,<br>
सर्वदा रामभद्रानुगंता ॥ ३ ॥<br>
जयति सीतेश-सेवासरस , बिषयरस-<br>
निरस, निरुपाधि धुरधर्मधारी।<br>
विपुलबलमूल शार्दूलविक्रम जलद-<br>
नाद-मर्दन, महावीर भारी ॥ ४ ॥<br>
जयति संग्राम-सागर-भयंकर-तरन,<br>
रामहित-करण वरबाहु-सेतु।<br>
उर्मिला-रवन, कल्याण-मंगल-भवन,<br>
दासतुलसी-दोष-दवन-हेतू ॥ ५ ॥</p>
<h3 id="भरत-सतत-------३९">भरत-स्तुति       ३९</h3>
<p>जयति<br>
भूमिजा-रमण-पदकंज-मकरंद-रस-<br>
रसिक-मधुकर भरत भूरिभागी।<br>
भुवन-भूषण, भानुवंश-भूषण, भूमिपाल-<br>
मनि रामचंद्रानुरागी ॥ १ ॥<br>
जयति विबुधेश-धनदादि-दुर्लभ-महा-<br>
राज-संम्राज-सुख-पद-विरागी।<br>
खड्ग-धाराव्रती-प्रथमरेखा प्रकट<br>
शुद्धमति-युवति पति-प्रेमपागी ॥ २ ॥<br>
जयति निरुपाधि-भक्तिभाव-यंत्रित-ह्रदय ,<br>
बंधु-हित चित्रकुटाद्रि-चारी।<br>
पादुका-नृप-सचिव,पुहुमि-पालक परम<br>
धरम-धुर-धीर, वरवीर भारी ॥ ३ ॥<br>
जयति संजीवनी-समय-संकट हनूमान<br>
धनुबान-महिमा बखानी।<br>
बाहुबल बिपुल परमिति पराक्रम अतुल,<br>
गूढ गति जानकी-जानि जानी ॥ ४ ॥<br>
जयति रण-अजिर गन्धर्व-गण-गर्वहर,<br>
फिर किये रामगुणगाथ-गाता।<br>
माण्डवी-चित्त-चातक-नवांबुद-बरन,<br>
सरन तुलसीदास अभय दाता ॥ ५ ॥</p>
<h3 id="शतरघन-सतत-रग-धनशर-------४०">शत्रुघ्न-स्तुति राग धनाश्री       ४०</h3>
<p>जयति जय शत्रु-करि-केसरी शत्रुहन,<br>
शत्रुतम-तुहिनहर किरणकेतू।<br>
देव-महिदेव-महि-धेनु-सेवक सुजन-<br>
सिद्धि-मुनि-सकल-कल्याण-हेतू ॥ १ ॥<br>
जयति सर्वांगसुदंर सुमित्रा-सुवन,<br>
भुवन-विख्यात-भरतानुगामी।<br>
वर्मचर्मासी-धनु-बाण-तूणीर-धर<br>
शत्रु-संकट-समय यत्प्रणामी ॥ २ ॥<br>
जयति लवणाम्बुनिधि-कुंभसंभव महा-<br>
दनुज-दुर्जनदवन, दुरितहारि।<br>
लक्ष्मणानुज, भरत-राम-सीता-चरण-<br>
रेणु-भूषित-भाल-तिलकधारी ॥ ३ ॥<br>
जयति श्रुतिकीर्ति-वल्लभ सुदुर्लभ सुलभ<br>
नमत नर्मद भुक्तिमुक्तिदाता।<br>
दासतुलसी चरण-शरण सीदत विभो,<br>
पाहि दीनार्त्त-संताप-हाता ॥ ४ ॥ श्रीसीता-स्तुति</p>
<h3 id="रग-कदर-------४१">राग केदारा       ४१</h3>
<p>कबहुँक अंब, अवसर पाइ।<br>
मेरिऔ सुधि द्याइबी,कछु करुन-कथा चलाइ ॥ १ ॥<br>
दीन, सब अँगहीन,छीन,मलीन,अघी अघाइ।<br>
नाम लै भरै उदर एक प्रभु-दासी-दास कहाइ ॥ २ ॥<br>
बूझिहैं &lsquo;सो है कोन&rsquo;, कहिबी नाम दसा जनाइ।<br>
सुनत राम कृपालुके मेरी बिगरीऔ बनि जाइ ॥ ३ ॥<br>
जानकी जगजननि जनकी किये बचन सहाइ।<br>
तरै तुलसीदास भव तव नाथ-गुन-गन गाइ ॥ ४ ॥</p>
<h3 id="४२">४२</h3>
<p>कबहुँ समय सुधि द्ययाबी,मेरी मातु जानकी।<br>
जन कहाइ नाम लेत हौं,किये पन चातक ज्यों,प्यास-प्रेम-पानकी ॥ १ ॥<br>
सरल कहाई प्रकृति आपु जानिए करुना-निधानकी।<br>
निजगुन,अरिकृत अनहितौ,दास-दोष सुरति चित रहत न दिये दानकी ॥<br>
बानि बिसारनसील है मानद अमानकी।<br>
तुलसीदास न बिसारिये,मन करम बचन जाके,सपनेहुँ गति न आनकी ॥</p>
<h3 id="शररम-सतत-------४३">श्रीराम-स्तुति       ४३</h3>
<p>जयति<br>
सच्चिदव्यापकानंद परब्रह्म-पद विग्रह-व्यक्त लीलावतारी।<br>
विकल ब्रह्मादि,सुर,सिद्ध,संकोचवश,विमल गुण-गेह नर-देह-धारी। १।<br>
जयति<br>
कोशलाधीश कल्याण कोशलसुता,कुशल कैवल्य-फल चारु चारी।<br>
वेद-बोधित करम-धरम-धरनीधेनु,विप्र-सेवक साधु-मोदकारी ॥ २ ॥<br>
जयति ऋषि-मखपाल,शमन-सज्जन-साल,शापवश मुनिवधू-पापहारी।<br>
भंजि भवचाप,दलि दाप भूपावली,सहित भृगुनाथ नतमाथ भारी ॥ ३ ॥<br>
जयति धारमिक-धुर,धीर रघुवीर गुर-मातु-पितु-बंधु-वचनानुसारी।<br>
चित्रकूटाद्रि विन्ध्याद्रि दंडकविपिन,धन्यकृत पुन्यकानन-विहारी ॥ ४ ॥<br>
जयति पाकारिसुत-काक-करतूति-फलदानि खनि गर्त गोपित विराधा।<br>
दिव्य देवी वेश देखि लखि निशिचरी जनु विडंबित करी विश्वबाधा ॥ ५ ॥<br>
जयति खर-त्रिशिर-दूषण चतुर्दश-सहस-सुभट-मारीच-संहारकर्ता।<br>
गृध्र-शबरी-भक्ति-विवश करुणासिंधु,चरित निरुपाधि,त्रिविधार्तिहर्ता ॥ ६ ॥<br>
जयति मद-अंध कुकबंध बधि,बालि बलशालि बधि,करन सुग्रीव राजा।<br>
सुभट मर्कट-भालु-कटक-संघट सजत,नमत पद रावणानुज निवाजा ॥ ७ ॥<br>
जयति पाथोधि-कृत-सेतु कौतुक हेतु,काल-मन अगम लई ललकि लंका।<br>
सकुल,सानुज,सदल दलित दशकंठ रण,लोक-लोकप किये रहित-शंका ॥ ८ ॥<br>
जयति सौमित्रि-सीता-सचिव-सहित चले पुष्पकारुढ निज राजधानी।<br>
दासतुलसी मुदित अवधवासी सकल,राम भे भूप वैदेहि रानी ॥ ९ ॥</p>
<h3 id="४४">४४</h3>
<p>जयति<br>
राज-राजेंद्र राजीवलोचन,राम<br>
नाम कलि-कामतरु,साम-शाली।<br>
अनय-अंभोधि-कुंभज,निशाचर-निकर-<br>
तिमिर-घनघोर-खरकिरणमाली ॥ १ ॥<br>
जयति मुनि-देव-नरदेव दसरत्थके ,<br>
देव-मुनि-वंद्य किय अवध-वासी।<br>
लोक नायक-कोक-शोक-संकट-शमन,<br>
भानुकुल-कमल कानन-विकासी ॥ २ ॥<br>
जयति शृंगार-सर तामरस-दामदुति-<br>
देह,गुणगेह,विश्वोपकारी ॥ ।३ ॥<br>
सकल सौभाग्य-सौंदर्य-सुषमारुप,<br>
मनोभव कोटि गर्वापहारी ॥ ३ ॥<br>
(जयति) सुभग सारंग सुनिखंग सायक शक्ति,<br>
चारु चर्मासि वर वर्मधारी।<br>
धर्मधुरधीर,रघुवीर,भुजबल अतुल,।<br>
हेलया दलित भूभार भारी ॥ ४ ॥<br>
जयति कलधौत मणि-मुकुट,कुंडल,तिलक-<br>
झलक भलि भाल,विधु-वदन-शोभा।<br>
दिव्य भूषन,बसन पीत,उपवीत,<br>
किय ध्यान कल्यान-भाजन न को भा ॥ ५ ॥<br>
(जयति)भरत-सौमित्रि-शत्रुघ्न-सेवित,सुमुख,<br>
सचिव-सेवक-सुखद, सर्वदाता ॥<br>
अधम,आरत,दीन,पतित,पातक-पीन<br>
सकृत नतमात्र कहि &lsquo;पाहि&rsquo; पाता ॥ ६ ॥<br>
जयति जय भुवन दसचारि जस जगमगत,<br>
पुन्यमय,धन्य जय रामराजा।<br>
चरित-सुरसरित कवि-मुख्य गिरि निःसरित,<br>
पिबत,मज्जत मुदित सँत-समाजा ॥ ७ ॥<br>
जयति वर्णाश्रमाचारपर नारि-नर,<br>
सत्य-शम-दम-दया-दानशीला।<br>
विगत दुख-दोष,संतोस सुख सर्वदा,<br>
सुनत,गावत राम राजलीला ॥ ८ ॥<br>
जयति वैराग्य-विज्ञान-वारांनिधे<br>
नमत नर्मद,पाप-ताप-हर्ता।<br>
दास तुलसी चरण शरण संशय-हरण,<br>
देहि अवलंब वैदेहि-भर्ता ॥ ९ ॥ राग गौरी</p>
<h3 id="४५">४५</h3>
<p>श्री रामचंद्र कृपालु भजु मन हरण भवभय दारुणं।<br>
नवकंज-लोचन,कंज-मुख,कर-कंज,पद कंजारुणं ॥ १ ॥<br>
कंदर्प अगणित अमित छवि,नवनिल नीरद सुंदरं।<br>
पट पीत मानहु तड़ित रुचि शुचि नौमि जनक सुतावरं ॥ २ ॥<br>
भजु दीनबंधु दिनेश दानव-दैत्य-वंश निकंदनं।<br>
रघुनंद आनँदकंद कोशलचंद दशरथ-नंदनं ॥ ३ ॥<br>
सिर मुकुट कुंडल तिलक चारु उदारु अंग विभूषणं।<br>
आजानुभुज शर-चाप-धर,संग्राम-जित-खरदूषणं ॥ ४ ॥<br>
इति वदति तुलसीदास शंकर-शेष-मुनि-मन-रंजनं।<br>
मम ह्रदय कंज निवास करु कामादि खल-दल-गंजनं ॥ ५ ॥</p>
<h3 id="रग-रमकल-------४६">राग रामकली       ४६</h3>
<p>सदा<br>
राम जपु,राम जपु,राम जपु, राम जपु, राम जपु, मूढंअन बार बारं।<br>
सकल सौभाग्य-सुख-खानि जिय जानि शठ,मानि विश्वास वद वेदसारं ॥<br>
कोशलेन्द्र नव-नीलकंजाभतनु,मदन-रिपु-कंजह्रदि-चंचरीकं।<br>
जानकीरवन सुखभवन भुवनैकप्रभु,समर-भंजन,परम कारुनीकं ॥ २ ॥<br>
दनुज-वन धूमधुज,पीन आजानुभुज,दंड-कोदंडवर चंड बानं।<br>
अरुनकर चरण मुख नयन राजीव,गुन-अयन,बहु मयन-शोभा-निधानं ॥ ३ ॥<br>
वासनावृंद-कैरव-दिवाकर, काम-क्रोध-मद कंज-कानन-तुषारं।<br>
लोभ अति मत्त नागेंद्र पंचानन भक्तहित हरण संसार-भारं ॥ ४ ॥<br>
केशवं,क्लेशहं,केश-वंदित पद-द्वंद्व मंदाकिनी-मूलभूतं।<br>
सर्वदानंद-संदोह,मोहापहं, घोर-संसार-पाथोधि-पोतं ॥ ५ ॥<br>
शोक-संदेह-पाथोदपटलानिलं, पाप-पर्वत-कठिन-कुलिशरूपं।<br>
संतजन-कामधुक-धेनु,विश्रामप्रद, नाम कलि-कलुष-भंजन अनूपं ॥ ६ ॥<br>
धर्म-कल्पद्रुमाराम, हरिधाम-पथि संबलं, मूलमिदमेव एकं।<br>
भक्ति-वैराग्यं विज्ञान-शम-दान-दम, नाम आधीन साधन अनेकं ॥ ७ ॥<br>
तेन तप्तं,हुतं,दत्तमेवाखिलं, तेन सर्व कृतं कर्मजालं।<br>
येन श्रीरामनामामृतं पानकृतमनिशमनवद्यमवलोक्य कालं ॥ ८ ॥<br>
श्वपच,खल,भिल्ल,यवनादि हरिलोकगत, नामबल विपुल मति मल न परसी।<br>
त्यागि सब आस,संत्रास,भवपास असि निसित हरिनाम जपु दासतुलसी ॥</p>
<h3 id="४७">४७</h3>
<p>ऐसी आरती राम रघुबीरकी करहि मन।<br>
हरन दुखदुंद गोबिंद आनन्दघन ॥ १ ॥<br>
अचरचर रूप हरि,सरबगत,सरबदा बसत,इति बासना धूप दीजै।<br>
दीप निजबोधगत-कोह-मद-मोह-तम,प्रौढऽभिमान चितबृति छीजै। २।<br>
भाव अतिशय विशद प्रवर नैवेद्य शुभ श्रीरमण परम संतोषकारी।<br>
प्रेम-तांबूल गत शूल संशय सकल,विपुल भव-बासना-बीजहारी। ३।<br>
अशुभ-शुभकर्म-घृतपूर्ण दश वर्तिका,त्याग पावक, सतोगुण प्रकासं।<br>
भक्ति-वैराग्य-विज्ञान दीपावली,अर्पि नीराजनं जगनिवासं ॥ ४ ॥<br>
बिमल ह्रदि-भवन कृत शांति-पर्यक शुभ,शयन विश्राम श्रीरामराया।<br>
क्षमा-करुणा प्रमुख तत्र परिचारिका,यत्र हरि तत्र नहिं भेद-माया। ५।<br>
एहि<br>
आरती-निरत सनकादि,श्रुति,शेष,शिव,देवरिषि,अखिलमुनि तत्व-दरसी<br>
करै सोइ तरै,परिहरै कामादि मल,वदति इति अमलमति-दास तुलसी ॥ ६ ॥</p>
<h3 id="४८">४८</h3>
<p>हरति सब आरती आरती रामकी।<br>
दहन दुख-दोष,निरमूलिनी कामकी ॥ १ ॥<br>
सुरभ सौरभ धूप दीपबर मालिका।<br>
उड़त अघ-बिहँग सुनि ताल करतालिका ॥ २ ॥<br>
भक्त-ह्रदि-भवन, अज्ञान-तम-हारिनी।<br>
बिमल बिग्यानमय तेज-बिस्तारिनी ॥ ३ ॥<br>
मोह-मद-कोह-कलि-कंज-हिमजामिनी।<br>
मुक्तिकी दूतिका,देह-दुति दामिनी ॥ ४ ॥<br>
प्रनत-जन-कुमुद-बन-इंदु-कर-जालिका।<br>
तुलसि अभिमान-महिषेस बहु कालिका ॥ ५ ॥</p>
<h3 id="हरशकर-पद-------४९">हरिशंकरी पद       ४९</h3>
<p>देव-<br>
दनुज-बन-दहन,गुन-गहन,गोविंद नंदादि-आनंद-दाताऽविनाशी।<br>
शंभु,शिव,रुद्र,शंकर,भयंकर,भीम,घोर,तेजायतन,क्रोध-राशी ॥ १ ॥<br>
अनँत,भगवंत-जगदंत-अंतक-त्रास-शमन,श्रीरमन,भुवनाभिरामं।<br>
भूधराधीश जगदीश ईशान,विज्ञानघन,ज्ञान-कल्यान-धामं ॥ २ ॥<br>
वामनाव्यक्त,पावन,परावर,विभो,प्रकट परमातमा,प्रकृति-स्वामी।<br>
चंद्रशेखर,शूलपाणि,हर,अनघ,अज,अमित,अविछिन्न,वृशभेश-गामी ॥ ३ ॥<br>
नीलजलदाभ तनु श्याम,बहु काम छवि राम राजीवलोचन कृपाला।<br>
कबुं-कर्पूर-वपु धवल,निर्मल मौलि जटा,सुर-तटिनि,सित सुमन माला ॥ ४ ॥<br>
वसन किंजल्कधर,चक्र-सारंग-दर-कंज-कौमोदकी अति विशाला।<br>
मार-करि-मत्त-मृगराज,त्रैनैन,हर,नौमि अपहरण संसार-जाला ॥ ५ ॥<br>
कृष्ण,करुणाभवन,दवन कालीय खल,विपुल कंसादि निर्वशकारी।<br>
त्रिपुर-मद-भंगकर,मत्तगज-चर्मधर,अन्धकोरग-ग्रसन पन्नगारी ॥ ६ ॥<br>
ब्रह्म,व्यापक,अकल,सकल,पर,परमहित,ग्यान,गोतीत,गुण-वृत्ति-हर्त्ता।<br>
सिंधुसुत-गर्व-गिरि-वज्र,गौरीश,भव दक्ष-मख अखिल विध्वंसकर्त्ता ॥ ७ ॥<br>
भक्तिप्रिय,भक्तजन-कामधुक धेनु,हरि हरण दुर्घट विकट विपति भारी।<br>
सुखद,नर्मद,वरद,विरज,अनवघ्यऽखिल,विपिन-आनंद-वीथिन-विहारी<br>
रुचिर हरिशंकरी नाम-मंत्रावली द्वंद्वदुख हरनि,आनंदखानी।<br>
विष्णु-शिव-लोक-सोपान-सम सर्वदा वदति तुलसीदास विशद बानी ॥ ८ ॥</p>
<h3 id="५०">५०</h3>
<p>देव-<br>
भानुकुल-कमल-रवि,कोटि कंर्दप-छवि,काल-कलि-व्यालमिव वैनतेयं।<br>
प्रबल भुजदंड परचंड-कोदंड-धर तूणवर विशिख बलमप्रमेयं ॥ १ ॥<br>
अरुण राजीवदल-नयन,सुषमा-अयन,श्याम तन-कांति वर वारिदाभं।<br>
तत्प कांचन-वस्त्र,शस्त्र-विद्या-निपुण,सिद्ध-सुर-सेव्य,पाथोजनाभं ॥<br>
अखिल लावण्य-गृह,विश्व-विग्रह,परम प्रौढ,गुणगूढ़,महिमा उदारं।<br>
दुर्धर्ष,दुस्तर,दुर्ग,स्वर्ग-अपवर्ग-पति,भग्न संसार-पादप कुठारं ॥ ३ ॥<br>
शापवश मुनिवधू-मुक्तकृत,विप्रहित,यज्ञ-रक्षण-दक्ष,पक्षकर्ता।<br>
जनक-नृप-सदसि शिवचाप-भंजन,उग्र भार्गवागर्व-गरिमापहर्ता ॥ ४ ॥<br>
गुरु-गिरा-गौरवामर-सुदुस्त्यज राज्य त्यक्त,श्रीसहित सौमित्रि-भ्राता।<br>
संग जनकात्मजा,मनुजमनुसृत्य अज,दुष्ट-वध-निरत,त्रैलोक्यत्राता ॥ ५ ॥<br>
दंडकारण्य कृतपुण्य पावन चरण,हरण मारीच-मायाकुरंगं।<br>
बालि बलमत्त गजराज इव केसरी,सुह्रद-सुग्रीव-दुख-राशि-भंगं ॥ ६ ॥<br>
ऋक्ष,मर्कट विकट सुभट उभ्दट समर,शैल-संकाश रिपु त्रासकारी।<br>
बद्धपाथोधि,सुर-निकर-मोचन,सकुल दलन दससीस-भुजबीस भारी ॥ ७ ॥<br>
दुष्ट विबुधारि-संघात,अपहरण महि-भार,अवतार कारण अनूपं।<br>
अमल,अनवद्य,अद्वैत,निर्गुण,सर्गुण,ब्रह्म सुमिरामि नरभूप-रूपं ॥ ८ ॥<br>
शेष-श्रुति-शारदा-शंभु-नारद-सनक गनत गुन अंत नहीं तव चरित्रं।<br>
सोइ राम कामारि-प्रिय अवधपति सर्वदा दासतुलसी-त्रास-निधि वहित्रं ॥ ९ ॥</p>
<h3 id="५१">५१</h3>
<p>देव<br>
जानकीनाथ,रघुनाथ,रागादि-तम-तरणि,तारुण्यतनु,तेजधामं।<br>
सच्चिदानंद,आनंदकंदाकरं,विश्व-विश्राम,रामाभिरामं ॥ १ ॥<br>
नीलनव-वारिधर-सुभग-शुभकांति,कटि पीत कौशेय वर वसनधारी।<br>
रत्न-हाटक-जटित-मुकुट-मंडित-मौलि,भानु-शत-सदृश उद्योतकारी ॥ २ ॥<br>
श्रवण कुंडल,भाल तिलक,भूरुचिर अति,अरुण अंभोज लोचन विशालं।<br>
वक्र-अवलोक,त्रैलोक-शोकापहं,मार-रिपु-ह्रदय-मानस-मरालं ॥ ३ ॥<br>
नासिका चारु सुकपोल,द्विज वज्रदुति,अधर बिंबोपमा,मधुरहासं।<br>
कंठ दर,चिबुक वर,वचन गंभीरतर,सत्य-संकल्प,<br>
सुरत्रास-नासं ॥ ४ ॥<br>
सुमन सुविचित्र नव तुलसिकादल-युतं मृदृल वनमाल उर भ्राजमानं।<br>
भ्रमत आमोदवश मत्त मधुकर-निकर,मधुरतर मुखर कुर्वन्ति गानं ॥ ५ ॥<br>
सुभग श्रीवत्स,केयूर,कंकण,हार,किंकणी-रटनि कटि-तट रसालं।<br>
वाम दिसि जनकजासीन-सिंहासनं कनक-मृदुवल्लित तरु तमालं ॥ ६ ॥<br>
आजानु भुजदंड कोदंड-मंडित वाम बाहु, दक्षिण पाणि बाणमेकं।<br>
अखिल मुनि-निकर,सुर,सिद्ध,गंधर्व वर नमत नर नाग अवनिप अनेकं ॥<br>
अनघ अविछिन्न,सर्वज्ञ,सर्वेश, खलु सर्वतोभद्र-दाताऽसमाकं।<br>
प्रणतजन-खेद-विच्छेद-विद्या-निपुण नौमि श्रीराम सौमित्रिसाकं ॥ ८ ॥<br>
युगल पदपद्म,सुखसद्म पद्मालयं, चिन्ह कुलिशादि शोभाति भारी।<br>
हनुमंत-ह्रदि विमल कृत परममंदिर, सदातुलसी-शरण शोकहारी ॥</p>
<h3 id="५२">५२</h3>
<p>देव&ndash;<br>
कोशलाधीश,जगदीश,जगदेकहित, अमितगुण,विपुल विस्तार लीला।<br>
गायंति तव चरित सुपवित्र श्रुति-शेष-शुक-शंभु-सनकादि मुनि मननशीला ॥ १ ॥<br>
वारिचर-वपुष धरि भक्त-निस्तारपर, धरणिकृत नाव महिमातिगुर्वी।<br>
सकल यज्ञांशमय उग्र विग्रह क्रोड़, मर्दि दनुजेश उद्धरण उर्वी ॥ २ ॥<br>
कमठ अति विकट तनु कठिन पृष्ठोपरी, भ्रमत मंदर कंडु-सुख मुरारी।<br>
प्रकटकृत अमृत,गो,इंदिरा,इंदु, वृंदारकावृंद-आनंदकारी ॥ ३ ॥<br>
मनुज-मुनि-सिद्ध-सुर-नाग-त्रासक, दुष्ट दनुज द्विज-धर्म-मरजाद-हर्त्ता।<br>
अतुल मृगराज-वपुधरित, विद्दरित अरि, भक्त प्रहलाद-अहलाद-कर्त्ता ॥ ४ ॥<br>
छलन बलि कपट-वटुरूप वामन ब्रह्म, भुवन पर्यंत पद तीन करणं।<br>
चरण-नख-नीर-त्रेलोक-पावन परम, विबुध-जननी-दुसह-शोक-हरणं ॥ ५ ॥<br>
क्षत्रियाधीश-करिनिकर-नव-केसरी, परशुधर विप्र-सस-जलदरूपं।<br>
बीस भुजदंड दससीस खंडन चंड वेग सायक नौमि राम भूपं ॥ ६ ॥<br>
भूमिभर-भार-हर,प्रकट परमातमा, ब्रह्म नररूपधर भक्तहेतू।<br>
वृष्णि-कुल-कुमुद-राकेश राधारमण, कंस-बंसाटवी-धूमकेतू ॥ ७ ॥<br>
प्रबल पाखंड महि-मंडलाकुल देखि, निंद्यकृत अखिल मख कर्म-जालं।<br>
शुद्ध बोधैकघन,ज्ञान-गुणधाम, अज बौद्ध-अवतार वंदे कृपालं ॥ ८ ॥<br>
कालकलिजनित-मल-मलिनमन सर्व नर मोह निशि-निबिड़यवनांधकारं।<br>
विष्णुयश पुत्र कलकी दिवाकर उदित दासतुलसी हरण विपतिभारं ॥ ९ ॥</p>
<h3 id="५३">५३</h3>
<p>देव&ndash;<br>
सकल सौभाग्यप्रद सर्वतोभद्र-निधि, सर्व,सर्वेश,सर्वाभिरामं।<br>
शर्व-ह्रदि-कंज-मकरंद-मधुकर रुचिर-रूप, भूपालमणि नौमि रामं ॥ १ ॥<br>
सर्वसुख-धाम गुणग्राम, विश्रामपद, नाम सर्वसंपदमति पुनीतं।<br>
निर्मलं शांत,सुविशुद्ध,बोधायतन, क्रोध-मद-हरण,करुणा-निकेतं ॥ २ ॥<br>
अजित,निरुपाधि,गोतीतमव्यक्त, विभुमेकमनवद्यमजमद्वितीयं।<br>
प्राकृतं,प्रकट परमातमा,परमहित, प्रेरकानंत वंदे तुरीयं ॥ ३ ॥<br>
भूधरं सुन्दरं,श्रीवरं,मदन-मद-मथन सौन्दर्य-सीमातिरम्यं।<br>
दुष्प्राप्य,दुष्पेक्ष्य,दुस्तर्क्य,दुष्पार, संसारहर,सुलभ,मृदुभाव-गम्यं ॥<br>
सत्यकृत,सत्यरत,सत्यव्रत,सर्वदा, पुष्ट,संतुष्ट,संकष्टहारी।<br>
धर्मवर्मनि ब्रह्मकर्मबोधैक,विप्रपूज्य, ब्रह्मण्यजनप्रिय,मुरारी ॥ ५ ॥<br>
नित्य,निर्मम,नित्यमुक्त,निर्मान, हरि,ज्ञानघन,सच्चिदानंद मूलं।<br>
सर्वरक्षक सर्वभक्षकाध्यक्ष,कूटस्थ, गूढार्चि, भक्तानुकूलं ॥ ६ ॥<br>
सिद्ध-साधक-साध्य,वाच्य-वाचकरूप, मंत्र-जापक-जाप्य,सृष्टि-स्त्रष्टा।<br>
परम कारण,कञ्ञनाभ,जलदाभतनु, सगुण,निर्गुण,सकल दृश्य-द्रष्टा ॥ ७ ॥<br>
व्योम-व्यापक,विरज,ब्रह्म,वरदेश, वैकुंठ, वामन विमल ब्रह्मचारी।<br>
सिद्ध-वृंदारकावृंदवंदित सदा, खंडि पाखंड-निर्मूलकारी ॥ ८ ॥<br>
पूरनानंदसंदोह, अपहरन संमोह-अज्ञान, गुण-सन्निपातं।<br>
बचन-मन-कर्म-गत शरण तुलसीदास त्रास-पाथोधि इव कुंभजातं ॥ ९ ॥</p>
<h3 id="५४">५४</h3>
<p>देव&ndash;<br>
विश्व-विख्यात,विश्वेश,विश्वायतन, विश्वमरजाद,व्यालारिगामी।<br>
ब्रह्म,वरदेश,वागीश,व्यापक,विमल विपुल,बलवान,निर्वानस्वामी ॥ १ ॥<br>
प्रकृति,महतत्व,शब्दादि गुण,देवता व्योम,मरुदग्नि,अमलांबु,उर्वी।<br>
बुद्धि,मन,इंद्रिय,प्राण,चित्तातमा, काल,परमाणु,चिच्छक्ति गुर्वी ॥ २ ॥<br>
सर्वमेवात्र त्वद्रूप भूपालमणि! व्यक्तमव्यक्त, गतभेद,विष्णो।<br>
भुवन भवदंग,कामारि-वंदित, पदद्वंद्व मंदाकिनी-जनक, जिष्णो ॥ ३ ॥<br>
आदिमध्यांत,भगवंत! त्वं सर्वगतमीश, पश्यन्ति ये ब्रह्मवादी।<br>
यथा पट-तंतु,घट-मृतिका, सर्प-स्त्रग,दारुकरि,कनक-कटकांगदादी ॥ ४ ॥<br>
गूढ़,गंभीर,गर्वघ्न,गूढार्थवित,गुप्त,गोतीत,गुरु,ग्यान-ग्याता।<br>
ग्येय,ग्यानप्रिय,प्रचुर गरिमागार, घोर-संसार-पर, पार दाता ॥ ५ ॥<br>
सत्यसंकल्प,अतिकल्प,कल्पांतकृत,कल्पनातीत,अहि-तल्पवासी।<br>
वनज-लोचन,वनज-नाभ, वनदाभ-वपु, वनचरध्वज-कोटि-लावण्यरासी ॥ ६ ॥<br>
सुकर,दुःकर,दुराराध्य,दुर्व्यसनहर,दुर्ग,दुर्द्धर्ष,दुर्गार्त्तिहर्त्ता।<br>
वेदगर्भार्भकादर्भ-गुनगर्व, अर्वांगपर-गर्व-निर्वाप-कर्त्ता ॥ ७ ॥<br>
भक्त-अनुकूल,भवशूल-निर्मूलकर, तूल-अघ-नाम पावक-समानं।<br>
तरलतृष्णा-तमी-तरणि,धरणीधरण, शरण-भयहरण,करुणानिधानं ॥ ८ ॥<br>
बहुल वृंदारकावृंद-वंदारु-पद-द्वंद्व मंदार-मालोर-धारी।<br>
पाहि मामीश संताप-संकुल सदा दास तुलसी प्रणत रावणारी ॥ ९ ॥</p>
<h3 id="५५">५५</h3>
<p>देव&ndash;<br>
संत-संतापहर,विश्व-विश्रामकर, रामकामारि,अभिरामकारी।<br>
शुद्ध बोधायतन,सच्चिदानंदघन, सज्जनानंद-वर्धन,खरारी ॥ १ ॥<br>
शील-समता-भवन,विषमता-मति-शमन,राम,रमारमन,रावनारी।<br>
खड्ग,कर चर्मवर,वर्मधर,रुचिरल कटि तूण,शर-शक्ति-सारंगधारी ॥ २ ॥<br>
सत्यसंधान,निर्वानप्रद,सर्वहित, सर्वगुण-ज्ञान-विज्ञानशाली।<br>
सघन-तम-घोर-संसार-भर-शर्वरी नाम दिवसेष खर-किरणमाली ॥ ३ ॥<br>
तपन तीच्छन तरुन तीव्र तापघ्न, तपरूप,तनभूप,तमपर,तपस्वी।<br>
मान-मद-मदन-मत्सर-मनोरथ-मथन, मोह-अंभोधि-मंदर,मनस्वी ॥ ४ ॥<br>
वेद विख्यात,वरदेश,वामन,विरज,विमल,वागीश,वैकुंठस्वामी।<br>
काम-क्रोधादिमर्दन,विवर्धन,छमा-शांति-विग्रह,विहगराज-गामी ॥ ५ ॥<br>
परम पावन,पाप-पुंज-मुंजावटी-अनल इव निमिष निर्मूलकर्त्ता।<br>
भुवन-भूषण,दूषणारि-भुवनेश,भूनाथ,श्रुतिमाथ जय भुवनभर्ता ॥ ६ ॥<br>
अमल,अविचल,अकल,सकल,संतप्त-कलि-विकलता-भंजनानंदरासी।<br>
उरगनायक-शयन,तरुणपंकज-नयन,छीरसागर-अयन,सर्ववासी ॥ ७ ॥<br>
सिद्ध-कवि-कोविकानंद-दायक पदद्वंद्व मंदात्ममनुजैर्दुरापं।<br>
यत्र संभूत अतिपूत जल सुरसरी दर्शनादेव अपहरति पापं ॥ ८ ॥<br>
नित्य निर्मुक्त,संयुक्तगुण,निर्गुणानंद,भगवंत,न्यामक,नियंता।<br>
विश्व-पोषण-भरण,विश्व-कारण-करण, शरण तुलसीदास त्रास-हंता ॥ ९ ॥</p>
<h3 id="५६">५६</h3>
<p>देव&ndash;<br>
दनुजसूदन दयासिंधु,दंभापहन दहन दुर्दोष,दर्पापहर्त्ता।<br>
दुष्टतादमन,दमभवन,दुःखौघहर दुर्ग दुर्वासना नाश कर्त्ता ॥ १ ॥<br>
भूरिभूषण,भानुमंत,भगवंत, भवभंजनाभयद,भुवनेश भारी।<br>
भावनातीत,भववंद्य,भवभक्तहित, भूमिउद्धरण,भूधरण-धारी ॥ २ ॥<br>
वरद,वनदाभ,वागीश,विश्वात्मा, विरज,वैकुण्ठ-मन्दिर-विहारी।<br>
व्यापक व्योम,वंदारु,वामन,विभो,ब्रह्मविद,ब्रह्म,चिंतापहारी ॥ ३ ॥<br>
सहज सुन्दर,सुमुख,सुमन,शुभ सर्वदा, शुद्धसर्वज्ञ,स्वछन्दचारी।<br>
सर्वकृत,सर्वभृत,सर्वजित,सर्वहित, सत्य-संकल्प,कल्पांतकारी ॥ ४ ॥<br>
नित्य,निर्मोह,निर्गुण,निरंजन, निजानंद,निर्वाण,निर्वाणदाता।<br>
निर्भरानंद,निःकंप,निःसीम,निर्मुक्त, निरुपाधि,निर्मम,विधाता ॥ ५ ॥<br>
महामंगलमूल,मोद-महिमायतन,मुग्ध-मधु-मथन,मानद,अमानी।<br>
मदनमर्दन,मदातीत,मायारहित, मंजु मानाथ,पाथोजपानी ॥ ६ ॥<br>
कमल-लोचन,कलाकोश,कोदंडधर,कोशलाधीश,कल्याणराशी।<br>
यातुधान प्रचुर मत्तकरि-केसरी, भक्तमन-पुण्य-आरण्यवासी ॥ ७ ॥<br>
अनघ,अद्वैत,अनवद्य,अव्यक्त,अज, अमित अविकार,आनंदसिंधो।<br>
अचल,अनिकेत,अविरल,अनामय, अनारंभ,अंभोदनादहन-बंधो ॥ ८ ॥<br>
दासतुलसी खेदखिन्न,आपन्न इह, शोकसंपन्न अतिशय सभीतं।<br>
प्रणतपालक राम, परम करुणाधाम, पाहि मामुर्विपति,दुर्विनीतं ॥ ९ ॥</p>
<h3 id="५७">५७</h3>
<p>देव&ndash;<br>
देहि सतसंग निज-अंग श्रीरंग! भवभंग-कारण शरण-शोकहारी।<br>
ये तु भवदघ्रिपल्लव-समाश्रित सदा, भक्तिरत,विगतसंशय,मुरारी ॥ १ ॥<br>
असुर,सुर,नाग,नर,यक्ष,गंधर्व,खग,रजनिचर,सिद्ध,ये चापि अन्ने।<br>
संत-संसर्ग त्रेवर्गपर,परमपद,प्राप्य निप्राप्यगति त्वयि प्रसन्ने ॥ २ ॥<br>
वृत्र,बलि,बाण,प्रहलाद,मय,व्याध,गज,गृध्र,द्विजबन्धु निजधर्मत्यागी।<br>
साधुपद-सलिल-निर्धूत-कल्मष सकल,श्वपच-यवनादि कैवल्य-भागी ॥ ३ ॥<br>
शांत,निरपेक्ष,निर्मम,निरामय,अगुण,शब्दब्रह्मैकपर,ब्रह्मज्ञानी।<br>
दक्ष,समदृक,स्वदृक,विगत अति स्वपरमति,परमरतिविरति तव चक्रपानी ॥ ४ ॥<br>
विश्व-उपकारहित व्यग्रचित सर्वदा,त्यक्तमदमन्यु,कृत पुण्यरासी।<br>
यत्र तिष्ठन्ति,तत्रेव अज शर्व हरि सहित गच्छन्ति क्षीराब्धिवासी ॥ ५ ॥<br>
वेद-पयसिंधु,सुविचार मंदरमहा, अखिल-मुनिवृंद निमर्थनकर्ता।<br>
सार सतसंगमुद् धृत्य इति निश्चिंतं वदति श्रीकृष्ण वैदर्भिभर्ता ॥ ६ ॥<br>
शोक-संदेह,भय-हर्ष,तम-तर्षगण,साधु-सद्युक्ति विच्छेदकारी।<br>
यथा रघुनाथ-सायक निशाचर-चमू-निचय-निर्दलन-पटु-वेग-भारी ॥ ७ ॥<br>
यत्र कुत्रापि मम जन्म निजकर्मवश भ्रमत जगजोनि संकट अनेकं।<br>
तत्र त्वद्भक्ति,सज्जन-समागम, सदा भवतु मे राम विश्राममेकं ॥ ८ ॥<br>
प्रबल भव-जनित त्रैव्याधि-भैषज भगति, भक्त भैषज्यमद्वैतदरसी।<br>
संत-भगवंत अंतर निरंतर नहीं, किमपि मति मलिन कह दासतुलसी ॥ ९ ॥</p>
<h3 id="५८">५८</h3>
<p>देव&ndash;<br>
देहि अवलंब कर कमल,कमलारमन,दमन-दुख,शमन-संताप भारी।<br>
अज्ञान-राकेश-ग्रासन विंधुतुद,गर्व-काम-करिमत्त-हरि,दूषणारी ॥ १ ॥<br>
वपुष ब्रह्माण्ड सुप्रवृत्ति लंका-दुर्ग, रचित मन दनुज मय-रूपधारी।<br>
विविध कोशौघ, अति रुचिर-मंदिर-निकर,सत्वगुण प्रमुख त्रेकटककारी ॥ २ ॥<br>
कुणप-अभिमान सागर भंयकर घोर, विपुल अवगाह,दुस्तर अपारं।<br>
नक्र रागादि-संकुल मनोरथ सकल, संग-संकल्प वीची-विकारं ॥ ३ ॥<br>
मोह दशमौलि, तद्भ्रात अहँकार, पाकारिजित काम विश्रामहारी।<br>
लोभ अतिकाय,मत्सर महोदर दुष्ट,क्रोध पापिष्ठ-विबुधांतकारी ॥ ४ ॥<br>
द्वेष दुर्मुख,दंभ खर अकंपन कपट, दर्प मनुजाद मद शूलपानी।<br>
अमितबल परम दुर्जय निशाचर-निकर सहित षडवर्ग गो-यातुधानी ॥ ५ ॥<br>
जीव भवदंघ्रि-सेवक विभीषण बसत मध्य दुष्टाटवी ग्रसितचिंता।<br>
नियम-यम-सकल सुरलोक-लोकेश लंकेश-वश नाथ! अत्यंत भीता ॥ ६ ॥<br>
ज्ञान-अवधेश-गृह गेहिनी भक्ति शुभ,तत्र अवतार भूभार-हर्ता।<br>
भक्त-संकष्ट अवलोकि पितु-वाक्य कृत गमन किय गहन वैदेहि-भर्ता ॥ ७ ॥<br>
कैवल्य-साधन अखिल भालु मर्कट विपुल ज्ञान-सुग्रीवकृत जलधिसेतू।<br>
प्रबल वैराग्य दारुण प्रभंजन-तनय, विषय वन भवनमिव धूमकेतू ॥ ८ ॥<br>
दुष्ट दनुजेश निर्वशकृत दासहित, विश्वदुख-हरण बोधैकरासी।<br>
अनुज निज जानकी सहित हरि सर्वदा दासतुलसी ह्रदय कमलवासी ॥ ९ ॥</p>
<h3 id="५९">५९</h3>
<p>देव&ndash;<br>
दीन-उद्धरण रघुवर्य करुणाभवन शमन-संताप पापौघहारी।<br>
विमल विज्ञान-विग्रह,अनुग्रहरूप,भूपवर, विबुध,नर्मद,खरारी ॥ १ ॥<br>
संसार-कांतार अति घोर,गंभीर,घन,गहन तरुकर्मसंकुल,मुरारी।<br>
वासना वल्लि खर-कंटकाकुल विपुल, निबिड़ विटपाटवी कठिन भारी ॥ २ ॥<br>
विविध चितवृति-खग निकर श्येनोलूक,काक वक गृध्र आमिष-अहारी।<br>
अखिल खल,निपुण छल,छिद्र निरखत सदा, जीवजनपथिकमन-खेदकारी ॥ ३ ॥<br>
क्रोध करिमत्त,मृगराज,कंदर्प,मद-दर्प वृक-भालु अति उग्रकर्मा।<br>
महिष मत्सर क्रूर,लोभ शूकररूप,फेरु छल,दंभ मार्जारधर्मा ॥ ४ ॥<br>
कपट मर्कट विकट,व्याघ्र पाखण्डमुख,दुखद मृगव्रात,उत्पातकर्ता।<br>
ह्रदय अवलोकि यह शोक शरणागतं,पाहि मां पाहि भो विश्वभर्ता ॥ ५ ॥<br>
प्रबल अहँकार दुरघट महीधर,महामोह गिरि-गुहा निबिड़ांधकारं।<br>
चित्त वेताल,मनुजाद मन,प्रेतगनरोग,भोगौघ वृश्चिक-विकारं ॥ ६ ॥<br>
विषय-सुख-लालसा दंश-मशकादि,खल झिल्लि रूपादि सब सर्प,स्वामी।<br>
तत्र आक्षिप्त तव विषम माया नाथ,अंध मैं मंद,व्यालादगामी ॥ ७ ॥<br>
घोर अवगाह भव आपगा पापजलपूर,दुष्प्रेक्ष्य,दुस्तर,अपारा।<br>
मकर षड्वर्ग,गो नक्र चक्राकुला,कूल शुभ-अशुभ,दुख तीव्र धारा ॥ ८ ॥<br>
सकल संघट पोच शोचवश सर्वदा दासतुलसी विषम गहनग्रस्तं।<br>
त्राहि रघुवंशभूषण कृपा कर,कठिन काल विकराल-कलित्रास-त्रस्तं ॥ ९ ॥</p>
<h3 id="६०">६०</h3>
<p>देव&ndash;<br>
नौमि नारायणं नरं करुणायनं, ध्यान-पारायणं,ज्ञान-मूलं।<br>
अखिल संसार-उपकार-कारण, सदयह्रदय,तपनिरत,प्रणतानुकूलं ॥ १ ॥<br>
श्याम नव तामरस-दामद्युति वपुष, छवि कोटि मदनार्क अगणित प्रकाशं।<br>
तरुण रमणीय राजीव-लोचन ललित, वदन राकेश,कर-निकस-हासं ॥ २ ॥<br>
सकल सौंदर्य-निधि,विपुल गुणधाम, विधि-वेद-बुध-शंभु-सेवित,अमानं।<br>
अरुण पदकंज-मकरंद मंदाकिनी मधुप-मुनिवृंद कुर्वन्ति पानं ॥ ३ ॥<br>
शक्र-प्रेरित घोर मदन मद-भृगंकृत, क्रोधगत,बोधरत,ब्रह्मचारी।<br>
मार्केण्डय मुनिवर्यहित कौतुकी बिनहि कल्पांत प्रभु प्रलयकारी ॥ ४ ॥<br>
पुण्य वन शैलसरि बद्रिकाश्रम सदासीन पद्मासनं,एक रूपं।<br>
सिद्ध-योगीन्द्र-वृंदारकानंदप्रद,भद्रदायक दरस अति अनूपं ॥ ५ ॥<br>
मान मनभंग,चितभंग,मद,क्रोधा लोभादि पर्वतदुर्ग,भुवन-भर्त्ता।<br>
द्वेष-मत्सर-राग प्रबल प्रत्यूह प्रति,भूरि निर्दय,क्रूर कर्म कर्त्ता ॥ ६ ॥<br>
विकटतर वक्र क्षुरधार प्रमदा,तीव्र दर्प कंदर्प खर खड्गधारा।<br>
धीर-गंभीर-मन-पीर-कारक,तत्र के वराका वयं विगतसारा ॥ ७ ॥<br>
परम दुर्घट पथं खल-असंगत साथ,नाथ! नहिं हाथ वर विरति-यष्टी।<br>
दर्शनारत दास,त्रसित माया-पाश,त्राहि हरि,त्राहि हरि,दास कष्टी ॥ ८ ॥<br>
दासतुलसी दीन धर्म-संबलहीन,श्रमित अति,खेद,मति मोह नाशी।<br>
देहि अवलंब न विलंब अंभोज-कर,चक्रधर-तेजबल शर्मराशी ॥ ९ ॥</p>
<h3 id="६१">६१</h3>
<p>देव&ndash;<br>
सकल सुखकंद, आनंदवन-पुण्यकृत,बिंदुमाधव द्वंद्व-विपतिहारी।<br>
यस्यांघ्रिपाथोज अज-शंभु-सनकादि-शुक-शेष-मुनिवृंद-अलि-निलयकारी ॥ १ ॥<br>
अमल मरकत श्याम,काम शतकोटि छवि,पीतपट तड़ित इव जलदनीलं।<br>
अरुण शतपत्र लोचन,विलोकनि चारू,प्रणतजन-सुखद,करुणार्द्रशीलं ॥ २ ॥<br>
काल-गजराज-मृगराज,दनुजेश-वन-दहन पावक,मोह-निशि-दिनेशं।<br>
चारिभुज चक्र-कौमोदकी-जलज-दर, सरसिजोपरि यथा राजहंस ॥ ३ ॥<br>
मुकुट,कुंडल,तिलक,अलक अलिव्रातइव,भृकुटि,द्विज,अधरवर,चारुनासा।<br>
रुचिर सुकपोल,दर ग्रीव सुखसीव,हरि,इंदुकर-कुंदमिव मधुरहासा ॥ ४ ॥<br>
उरसि वनमाल सुविशाल नवमंजरी, भ्राज श्रीवत्स-लांछन उदारं।<br>
परम ब्रह्मन्य,अतिधन्य,गतमन्यु,अज,अमितबल,विपुल महिमा अपारं ॥ ५ ॥<br>
हार-केयूर,कर कनक कंकन रतन-जटित मणि-मेखला कटिप्रदेशं।<br>
युगल पद नूपुरामुखर कलहंसवत, सुभग सर्वांग सौन्दर्य वेशं ॥ ६ ॥<br>
सकल सौभाग्य-संयुक्त त्रेलोक्य-श्री दक्षि दिशि रुचिर वारीश-कन्या।<br>
बसत विबुधापगा निकट तट सदनवर, नयन निरखंति नर तेऽति धन्या ॥ ७ ॥<br>
अखिल मंगल-भवन,निबिड़ संशय-शमन दमन-वृजिनाटवी,कष्टहर्त्ता।<br>
विश्वधृत,विश्वहित,अजित,गोतीत,शिव,विश्वपालन,हरण,विश्वकर्त्ता ॥ ८ ॥<br>
ज्ञान-विज्ञान-वैराग्य-ऐश्वर्य-निधि,सिद्धि अणिमादि दे भूरिदानं।<br>
ग्रसित-भव-व्याल अतित्रास तुलसीदास,त्राहि श्रीराम उरगारि-यानं ॥ ९ ॥</p>
<h3 id="६२">६२</h3>
<p>इहै परम फलु,परम बड़ाई।<br>
नखसिख रुचिर बिंदुमाधव छबि निरखहिं नयन अघाई ॥ १ ॥<br>
बिसद किसोर पीन सुंदर बपु,श्याम सुरुचि अधिकाई।<br>
नीलकंज,बारिद,तमाल,मनि,इन्ह तनुते दुति पाई ॥ २ ॥<br>
मृदुल चरन शुभ चिन्ह,पदज,नख अति अभूत उपमाई।<br>
अरुन नील पाथोज प्रसव जनु, मनिजुत दल-समुदाई ॥ ३ ॥<br>
जातरूप मनि-जटित-मनोहर, नूपुर जन-सुखदाई।<br>
जनु हर-उर हरि बिबिध रूप धरि, रहे बर भवन बनाई ॥ ४ ॥<br>
कटितट रटति चारु किंकिनि-रव,अनुपम,बरनि न जाई।<br>
हेम जलज कल कलित मध्य जनु,मधुकर मुखर सुहाई ॥ ५ ॥<br>
उर बिसाल भृगुचरन चारु अति,सूचत कोमलताई।<br>
कंकन चारु बिबिध भूषन बिधि,रचि निज कर मन लाई ॥ ६ ॥<br>
गज-मनिमाल बीच भ्राजत कहि जाति न पदक निकाई।<br>
जनु उडुगन-मंडल बारिदपर,नवग्रह रची अथाई ॥ ७ ॥<br>
भुजगभोग-भुजदंड कंज दर चक्र गदा बनि आई।<br>
सोभासीव ग्रीव,चिबुकाधर,बदन अमित छबि छाई ॥ ८ ॥<br>
कुलिस,कुंद-कुडमल,दामिनि-दुति,दसनन देखि लजाई।<br>
नासा-नयन-कपोल,ललित श्रुति कुंडल भ्रू मोहि भाई ॥ ९ ॥<br>
कुंचित कच सिर मुकुट,भाल पर,तिलक कहौं समुझाई।<br>
अलप तड़ित जुग रेख इंदु महँ,रहि तजि चंचलताई ॥ १० ॥<br>
निरमल पीत दुकुल अनूपम,उपमा हिय न समाई।<br>
बहु मनिजुत गिरि नील सिखरपर कनक-बसन रुचिराई ॥ ११ ॥<br>
दच्छ भाग अनुराग-सहित इंदिरा अधिक ललिताई।<br>
हेमलता जनु तरु तमाल ढिग,नील निचोल ओढ़ाई ॥ १२ ॥<br>
सत सारदा सेष श्रुति मिलिकै,सोभा कहि न सिराई।<br>
तुलसिदास मतिमंद द्वंदरत कहै कौन बिधि गाई ॥ १३ ॥</p>
<h3 id="रग-जतशर-------६३">राग जैतश्री       ६३</h3>
<p>मन इतनोई या तनुको परम फलु।<br>
सब अँग सुभग बिंदुमाधव-छबि,तजि सुभाव,अवलोकु एक पलु ॥ १ ॥<br>
तरुन अरुन अंभोज चरन मृदु,नख-दुति ह्रदय-तिमिर-हारी।<br>
कुलिस-केतु-जव-जलज रेख बर,अंकुस मन-गज-बसकारी ॥ २ ॥<br>
कनक-जटित मनि नूपुर,मेखल,कटि-तट रटति मधुर बानी।<br>
त्रिबली उदर,गँभीर नाभि सर,जहँ उपजे बिरंचि ग्यानी ॥ ३ ॥<br>
उर बनमाल,पदिक अति सोभित,बिप्र-चरन चित कहँ करषै।<br>
स्याम तामरस-दाम-बरन बपु पीत बसन सोभा बरषै ॥ ४ ॥<br>
कर कंकन केयूर मनोहर,देति मोद मुद्रिक न्यारी।<br>
गदा कंज दर चारु चक्रधर,नाग-सुंड-सम भुज चारी ॥ ५ ॥<br>
कंबुग्रीव,छबिसीव चिबुक द्विज,अधर अरुन,उन्नत नासा।<br>
नव राजीव नयन,ससि आनन,सेवक-सुखद बिसद हासा ॥ ६ ॥<br>
रुचिर कपोल,श्रवन कुंडल,सिर मुकुट,सुतिलक भाल भ्राजै।<br>
ललित भृकुटि,सुंदर चितवनि,कच निरखि मधुप-अवली लाजे ॥ ७ ॥<br>
रूप-सील-गुन-खानि दच्छ दिसि,सिंधु-सुता रत-पद-सेवा।<br>
जाकी कृपा-कटाच्छ चहत सिव,बिधि,मुनि,मनुज,दनुज,देवा ॥ ८ ॥<br>
तुलसिदास भव-त्रास मिटै तब,जब मति येहि सरूप अटकै।<br>
नाहिंत दीन मलीन हीनसुख,कोटि जनम भ्रमि भ्रमि भटकै ॥ ९ ॥</p>
<h3 id="रग-बसनत-------६४">राग बसन्त       ६४</h3>
<p>बंदौ रघुपति करुना-निधान। जाते छूटै भव-भेद-ग्यान ॥ १ ॥<br>
रघुबंस-कुमुद-सुखप्रद निसेस। सेवत पद-पंकज अज महेस ॥ २ ॥<br>
निज भक्त-ह्रदय-पाथोज-भृंग। लावन्य बपुष अगनित अनंग ॥ ३ ॥<br>
अति प्रबल मोह-तम-मारतंड। अग्यान-गहन-पावक प्रचंड ॥ ४ ॥<br>
अभिमान-सिंधु-कुंभज उदार। सुररंजन,भंजन भूमिभार ॥ ५ ॥<br>
रागादि-सर्पगन-पन्नगारि। कंदर्प-नाग-मृगपति,मुरारि ॥ ६ ॥<br>
भव-जलधि-पोत चरनारबिंद। जानकी-रवन आनंद-कंद ॥ ७ ॥<br>
हनुमंत-प्रेम-बापी-मराल। निष्काम कामधुक गो दयाल ॥ ८ ॥<br>
त्रेलोक-तिलक,गुनगहन राम। कह तुलसिदास बिश्राम-धाम ॥ ९ ॥</p>
<h3 id="रग-भरव-------६५">राग भैरव       ६५</h3>
<p>राम राम रमु,राम राम रटु, राम राम जपु जीहा।<br>
रामनाम-नवनेह-मेहको,मन! हठि होहि पपीहा ॥ १ ॥<br>
सब साधन-फल कूप-सरित-सर,सागर-सलिल-निरासा।<br>
रामनाम-रति-स्वाति-सुधा-सुभ-सीकर प्रेमपियासा ॥ २ ॥<br>
गरजि,तरजि,पाषान बरषि पवि,प्रीति परखि जिय जानै।<br>
अधिक अधिक अनुराग उमँग उर, पर परमिति पहिचानै ॥ ३ ॥<br>
रामनाम-गति, रामनाम-मति, राम-नाम-अनुरागी।<br>
ल्है गये,है,जे होहिंगे, तेइ त्रिभुवन गनियत बड़भागी ॥ ४ ॥<br>
एक अंग मग अगमु गवन कर, बिलमु न छिन छिन छाहैं।<br>
तुलसी हित अपनो अपनी दिसि,निरुपधि नेम निबाहैं ॥ ५ ॥</p>
<h3 id="६६">६६</h3>
<p>राम जपु,राम जपु, राम जपु बावरे।<br>
घोर भव-नीर-निधि नाम निज नाव रे ॥ १ ॥<br>
एक ही साधन सब रिद्धि-सिद्धि साधि रे।<br>
ग्रसे कलि-रोग जोग-संजम-समाधि रे ॥ २ ॥<br>
भलो जो है,पोच जो है,दाहिनो जो,बाम रे।<br>
राम-नाम ही सों अंत सब ही को काम रे ॥ ३ ॥<br>
जग नभ-बाटिका रही है फलि फूलि रे।<br>
धुवाँ कैसे धौरहर देखि तू न भूलि रे ॥ ४ ॥<br>
राम-नाम छाड़ि जो भरोसो करै और रे।<br>
तुलसी परोसो त्यागि माँगै कूर कौर रे ॥ ५ ॥</p>
<h3 id="६७">६७</h3>
<p>राम राम जपु जिय सदा सानुराग रे।<br>
कलि न बिराग,जोग,जाग,तप,त्याग रे ॥ १ ॥<br>
राम सुमिरत सब बिधि ही को राज रे।<br>
रामको बिसारिबो निषेध-सिरताज रे ॥ २ ॥<br>
राम-नाम महामनि,फनि जगजाल रे।<br>
मनि लिये,फनि जियै,ब्याकुल बिहाल रे ॥ ३ ॥<br>
राम-नाम कामतरु देत फल चारि रे।<br>
कहत पुरान,बेद,पंडित,पुरारि रे ॥ ४ ॥<br>
राम-नाम प्रेम-परमारथको सार रे।<br>
राम-नाम तुलसीको जीवन-अधार रे ॥ ५ ॥</p>
<h3 id="६८">६८</h3>
<p>राम राम राम जीह जौलौं तू न जपिहै।<br>
तौलौं,तू कहूँ जाय, तिहूँ ताप तपिहै ॥ १ ॥<br>
सुरसरि-तीर बिनु नीर दुख पाइहै।<br>
सुरतरु तरे तोहि दारिद सताइहै ॥ २ ॥<br>
जागत,बागत सपने न सुख सोइहै।<br>
जनम जनम,जुग जुग जग रोइहै ॥ ३ ॥<br>
छूटिबेके जतन बिसेष बाँधो जायगो।<br>
ह्वेहै बिष भोजन जो सुधा-सानि खायगो ॥ ४ ॥<br>
तुलसी तिलोक,तिहूँ काल तोसे दीनको।<br>
रामनाम ही की गति जैसे जल मीनको ॥ ५ ॥</p>
<h3 id="६९">६९</h3>
<p>सुमिरु सनेहसों तू नाम रामरायको।<br>
संबल निसंबलको,सखा असहायको ॥ १ ॥<br>
भाग है अभागेहूको,गुन गुनहीनको।<br>
गाहक गरीबको,दयालु दानि दीनको ॥ २ ॥<br>
कुल अकुलीनको,सुन्यो है बेद साखि है।<br>
पाँगुरेको हाथ-पाँय,आँधरेको आँखि है ॥ ३ ॥<br>
माय-बाप भूखेको, अधार निराधारको।<br>
सेतु भव-सागरको, हेतु सुखसारको ॥ ४ ॥<br>
पतितपावन राम-नाम सो न दूसरो।<br>
सुमिरि सुभूमि भयो तुलसी सो ऊसरो ॥ ५ ॥<br>
û</p>
<h3 id="७०">७०</h3>
<p>भलो भली भाँति है जो मेरे कहे लागिहै।<br>
मन राम-नामसों सुभाय अनुरागिहै ॥ १ ॥<br>
राम-नामको प्रभाउ जानि जूड़ी आगिहै।<br>
सहित सहाय कलिकाल भीरु भागिहै ॥ २ ॥<br>
राम-नामसों बिराग,जोग,जप जागिहै।<br>
बाम बिधि भाल हू न करम दाग दागिहै ॥ ३ ॥<br>
राम-नाम मोदक सनेह सुधा पागिहै।<br>
पाइ परितोष तू न द्वार द्वार बागिहै ॥ ४ ॥<br>
राम-नाम काम-तरु जोइ जोइ माँगिहै।<br>
तुलसिदास स्वारथ परमारथ न खाँगिहै ॥ ५ ॥</p>
<h3 id="७१">७१</h3>
<p>ऐसेहू साहबकी सेवा सों होत चोरु रे।<br>
आपनी न बुझ, न कहै को राँडरोरु रे ॥ १ ॥<br>
मुनि-मन-अगम,सुगम माइ-बापु सों।<br>
कृपासिंधु,सहज सखा, सनेही आपु सों ॥ २ ॥<br>
लोक-बेद-बिदित बड़ो न रघुनाथ सों।<br>
सब दिन दब देस, सबहिके साथ सों ॥ ३ ॥<br>
स्वामी सरबग्य सों चलै न चोरी चारकी।<br>
प्रीति पहिचानि यह रीति दरबारकी ॥ ४ ॥<br>
काय न कलेस-लेस, लेत मान मनकी।<br>
सुमिरे सकुचि रुचि जोगवत जनकी ॥ ५ ॥<br>
रीझे बस होत,खीझे देत निज धाम रे।<br>
फलत सकल फल कामतरु नाम रे ॥ ६ ॥<br>
बेंचे खोटो दाम न मिलै, न राखे काम रे।<br>
सोऊ तुलसी निवाज्यो ऐसो राजाराम रे ॥ ७ ॥</p>
<h3 id="७२">७२</h3>
<p>मेरो भलो कियो राम आपनी भलाई।<br>
हौं तो साई-द्रोही पै सेवक-हित साई ॥ १ ॥<br>
रामसों बड़ो है कौन, मोसों कौन छोटो।<br>
राम सो खरो है कौन, मोसों कौन खोटो ॥ २ ॥<br>
लोक कहै रामको गुलाम हौं कहावौं।<br>
एतो बड़ो अपराध भौ न मन बावौं ॥ ३ ॥<br>
पाथ माथे चढ़े तृन तुलसी ज्यों नीचो।<br>
बोरत न बारि ताहि जानि आपु सीचो ॥ ४ ॥</p>
<h3 id="७३">७३</h3>
<p>जागु,जागु,जीव जड़! जोहै जग-जामिनी।<br>
देह-गेह-नेह जानि जैसे घन-दामिनी ॥ १ ॥<br>
सोवत सपनेहूँ सहै संसृति-संताप रे।<br>
बूड्यो मृग-बारि खायो जेवरीको साँप रे ॥ २ ॥<br>
कहैं बेद-बुध,तू तो बूझि मनमाहिं रे।<br>
दोष-दुख सपनेके जागे ही पै जाहिं रे ॥ ३ ॥<br>
तुलसी जागेते जाय ताप तिहुँ ताय रे।<br>
राम-नाम सुचि रुचि सहज सुभाय रे ॥ ४ ॥ राग विभास</p>
<h3 id="७४">७४</h3>
<p>जानकीसकी कृपा जगावती सुजान जीव,<br>
जागी त्यागि मूढ़ताऽनुरागु श्रीहरे।<br>
करि बिचार,तजि बिकार,भजु उदार रामचंद्र,<br>
भद्रसिंधु दीनबंधु, बेद बदत रे ॥ १ ॥<br>
मोहमय कुहू-निसा बिसाल काल बिपुल सोयो,<br>
खोयो सो अनूप रूप सुपन जू परे।<br>
अब प्रभात प्रगट ग्यान-भानुके प्रकाश,<br>
बासना,सराग मोह-द्वेष निबिड़ तम टरे ॥ २ ॥<br>
भागे मद-मान चोर भोर जानि जातुधान,<br>
काम-कोह-लोभ-छोभ-निकर अपडरे।<br>
देखत रघुबर-प्रताप, बीते संताप-पाप,<br>
ताप त्रिबिध प्रेम-आप दूर ही करे ॥ ३ ॥<br>
श्रवन सुनि गिरा गँभीर, जागे अति धीर बीर,<br>
बर बिराग-तोष सकल संत आदरे।<br>
तुलसिदास प्रभुकृपालु, निरखि जीव जन बिहालु,<br>
भंज्यो भव-जाल परम मंगलाचरे ॥ ४ ॥ राग ललित</p>
<h3 id="७५">७५</h3>
<p>खोटो खरो रावरो हौं,रावरी सौं, रावरेसों झूठ क्यों कहौंगो,<br>
जानो सब ही के मनकी।<br>
करम-बचन-हिये,कहौं न कपट किये, ऐसी हठ जैसी गाँठि<br>
पानी परे सनकी ॥ १ ॥<br>
दूसरो,भरोसो नाहिं बासना उपासनाकी, बासव,बिरंचि<br>
सुर-नर-मुनिगनकी।<br>
स्वारथ के साथी मेरे,हाथी स्वान लेवा देई,काहू तो न पीर<br>
रघुबीर! दीन जनकी ॥ २ ॥<br>
साँप-सभा साबर लबार भये देव दिब्य,दुसह साँसति कीजै<br>
आगे ही या तनकी।<br>
साँचे परौं,पाँऊ पान,पंचमें पन प्रमान,तुलसी चातक आस<br>
राम स्यामघनकी ॥ ३ ॥</p>
<h3 id="७६">७६</h3>
<p>रामको गुलाम,नाम रामबोला राख्यौ राम,<br>
काम यहै, नाम द्वै हौ कबहूँ कहत हौं।<br>
रोटी-लूगा नीके राखै,आगेहूकी बेद भाखै,<br>
भलो ह्वेहै तेरो,ताते आनँद लहत हौं ॥ १ ॥<br>
बाँध्यौ हौं करम जड़ गरब गूढ़ निगड़,<br>
सुनत दुसह हौं तौ साँसति सहत हौं।<br>
आरत-अनाथ-नाथ,कौसलपाल कृपाल,<br>
लीन्हौ छीन दीन देख्यो दुरित दहत हौं ॥ २ ॥<br>
बूझ्यौ ज्यौं ही,कह्यो,मैं हूँ चेरो ह्वेहौ रावरो जू<br>
मेरो कोऊ कहूँ नाहिं, चरन गहत हौं।<br>
मींजो गुरु पीठ,अपनाइ गहि बाँह,बोलि<br>
सेवक-सुखद,सदा बिरद बहत हौं ॥ ३ ॥<br>
लोग कहै पोच,सो न सोच न सँकोच मेरे<br>
ब्याह न बरेखी,जाति-पाँति न चहत हौं।<br>
तुलसी अकाज-काज राम ही के रीझे-खीझे,<br>
प्रीतिकी प्रतीति मन मुदित रहत हौं ॥ ४ ॥</p>
<h3 id="७७">७७</h3>
<p>जानकी-जीवन,जग-जीवन,जगत-हित,<br>
जगदीस,रघुनाथ,राजीवलोचन राम।<br>
सरद-बिधु-बदन,सुखसील,श्रीसदन,<br>
सहज सुंदर तनु,सोभा अगनित काम ॥ १ ॥<br>
जग-सुपिता,सुमातु,सुगुरु,सुहित,सुमीत,<br>
सबको दाहिनो,दीनबन्धु,काहुको न बाम।<br>
आरतिहरन,सरनद,अतुलित दानि,<br>
प्रनतपालु,कृपालु,पतित-पावन नाम ॥ २ ॥<br>
सकल बिस्व-बंदित,सकल सुर-सेवित,<br>
आगम-निगम कहैं रावरेई गुनग्राम।<br>
इहै जानि तुलसी तिहारो जन भयो,<br>
न्यारो कै गनिबो जहाँ गने गरीब गुलाम ॥ ३ ॥ राग टोडी</p>
<h3 id="७८">७८</h3>
<p>देव-<br>
दीनको दयालु दानि दूसरो न कोऊ।<br>
जाहि दीनता कहौं हौं देखौं दीन सोऊ ॥ १ ॥<br>
सुर,नर,मुनि,असुर,नाग,साहिब तौ घनेरे।<br>
(पै) तौ लौं जौं लौं रावरे न नेकु नयन फेरे ॥ २ ॥<br>
त्रिभुवन,तिहुँ काल बिदित,बेद बदति चारी।<br>
आदि-अंत-मध्य राम! साहबी तिहारी ॥ ३ ॥<br>
तोहि माँगि माँगनो न माँगनो कहायो।<br>
सुनि सुभाव-सील-सुजसु जाचन जन आयो ॥ ४ ॥<br>
पाहन-पसु, बिटप-बिहँग अपने करि लीन्हे।<br>
महाराज दसरथके ! रंक राय कीन्हे ॥ ५ ॥<br>
तू गरीबको निवाज, हौं गरीब तेरो।<br>
बारक कहिये कृपालु! तुलसिदास मेरो ॥ ६ ॥</p>
<h3 id="७९">७९</h3>
<p>देव-<br>
तू दयालु ,दीन हौं तू दानि, हौं भिखारी।<br>
हौं प्रसिद्ध पातकी, तू पाप-पुंज-हारी ॥ १ ॥<br>
नाथ तू अनाथको, अनाथ कौन मोसो<br>
मो समान आरत नहिं, आरतिहर तोसो ॥ २ ॥<br>
ब्रह्म तू, हौं जीव, तू है ठाकुर,हौं चेरो।<br>
तात-मात,गुरु-सखा, तू सब बिधि हितु मेरो ॥ ३ ॥<br>
तोहिं मोहिं नाते अनेक, मानियै जो भावै।<br>
ज्यों त्यों, तुलसी कृपालु ! चरन-सरन पावै ॥ ४ ॥</p>
<h3 id="८०">८०</h3>
<p>देव&ndash;<br>
और काहि माँगिये, को माँगिबो निवारै।<br>
अभिमतदातार कौन, दुख-दरिद्र दारै ॥ १ ॥<br>
धरमधाम राम काम-कोटि-रूप रूरो।<br>
साहब सब बिधि सुजान, दान-खडग-सूरो ॥ २ ॥<br>
सुसमय दिन द्वै निसान सबके द्रार बाजै।<br>
कुसमय दसरथके ! दानि तैं गरीब निवाजै ॥ ३ ॥<br>
सेवा बिनु गुनबिहीन दीनता सुनाये।<br>
जे जे तैं निहाल किये फूले फिरत पाये ॥ ४ ॥<br>
तुलसीदास जाचक-रुचि जानि दान दीजै।<br>
रामचंद्र चंद्र तू, चकोर मोहिं कीजै ॥ ५ ॥</p>
<h3 id="८१">८१</h3>
<p>दीनबंधु, सुखसिंधु, कृपाकर, कारुनीक रघुराई।<br>
सुनहु नाथ ! मन जरत त्रिबिध जुर, करत फिरत बौराई ॥ १ ॥<br>
कबहुँ जोगरत, भोग-निरत सठ हठ बियोग-बस होई।<br>
कबहुँ मोहबस द्रोह करत बहु, कबहुँ दया अति सोई ॥ २ ॥<br>
कबहुँ दीन,मतिहीन, रंकतर,कबहुँ भूप अभिमानी।<br>
कबहुँ मूढ, पंडित बिडंबरत,कबहुँ धर्मरत ग्यानी ॥ ३ ॥<br>
कबहुँ देव! जग धनमय रिपुमय कबहुँ नारिमय भासै।<br>
संसृति-संनिपात दारुन दुख बिनु हरि-कृपा न नासै ॥ ४ ॥<br>
संजम,जप,तप,नेम,धरम, ब्रत,बहु भेषज-समुदाई।<br>
तुलसिदास भव-रोग रामपद-प्रेम-हीन नहिं जाई ॥ ५ ॥</p>
<h3 id="८२">८२</h3>
<p>मोहजनित मल लाग बिबिध बिधि कोटिहु जतन न जाई।<br>
जनम जनम अभ्यास-निरत चित, अधिक अधिक लपटाई ॥ १ ॥<br>
नयन मलिन परनारि निरखि,मन मलिन बिषय सँग लागे।<br>
हृदय मलिन बासना-मान मद, जीव सहज सुख त्यागे ॥ २ ॥<br>
परनिंदा सुनि श्रवन मलिन भे, बचन दोष पर गाये।<br>
सब प्रकार मलभार लाग निज नाथ-चरन बिसराये ॥ ३ ॥<br>
तुलसिदास ब्रत-दान, ग्यान-तप, सुद्धिहेतु श्रुति गावै।<br>
राम-चरन-अनुराग-नीर बिनु मल अति नास न पावै ॥ ४ ॥</p>
<h3 id="रग-जतशर-------८३">राग जैतश्री       ८३</h3>
<p>कछु ह्वे न आई गयो जनम जाय।<br>
अति दुरलभ तनु पाइ कपट तजि भजे न राम मन बचन- काय ॥ १ ॥<br>
लरिकाई बीती अचेत चित, चंचलता चौगुने चाय।<br>
जोबन-जुर जुबती कुपथ्य करि, भयो त्रिदोष भरि मदन बाय ॥ २ ॥<br>
मध्य बयस धन हेतु गँवाई, कृषी बनिज नाना उपाय।<br>
राम-बिमुख सुख लह्यो न सपनेहुँ, निसिबासर तयौ तिहूँ ताय ॥ ३ ॥<br>
सेये नहिं सीतापति-सेवक, साधु सुमति भलि भगति भाय।<br>
सुने न पुलकि तनु, कहे न मुदित मन किये जे चरित रघुबंसराय ॥ ४ ॥<br>
अब सोचत मनि बिनु भुअंग ज्यो, बिकल अंग दले जरा धाय।<br>
सिर धुनि-धुनि पछिताय मींजि कर कोउ न मीत हित दुसह दाय ॥ ५ ॥<br>
जिन्ह लगि निज परलोक बिगार् यौ, ते लजात होत ठाढ़े ठाँय।<br>
तुलसी अजहुँ सुमिरि रघुनाथहिं,तर् यौ गयँद जाके एक नाँय ॥ ६ ॥</p>
<h3 id="८४">८४</h3>
<p>तौ तू पछितैहै मन मींजि हाथ।<br>
भयो है सुगम तोको अमर-अगम तन,समुझिधौं कत खोवत अकाथ ॥ १ ॥<br>
सुख-साधन हरिबिमुख बृथा जैसे श्रम फल घृतहित मथे पाथ।<br>
यह बिचारि, तजि कुपथ-कुसंगति चलि सुपंथ मिलि भले साथ ॥ २ ॥<br>
देखु-राम-सेवक, सुनि कीरति, रटहि नाम करि गान गाथ।<br>
हृदय आनु धनुबान-पानि प्रभु,लसे मुनिपट, कटि कसे भाथ ॥ ३ ॥<br>
तुलसिदास परिहरि प्रपंच सब, नाउ रामपद-कमल माथ।<br>
जनि डरपहि तोसे अनेक खल, अपनाये जानकीनाथ ॥ ४ ॥</p>
<h3 id="रग-धनशर-------८५">राग धनाश्री       ८५</h3>
<p>मन! माधवको नेकु निहारहि।<br>
सुनु सठ, सदा रंकके धन ज्यो,छिन-छिन प्रभुहिं सँभारहि ॥ १ ॥<br>
सोभा-सील-ग्यान-गुन-मंदिर, सुंदर परम उदारहि।<br>
रंजन संत, अखिल अघ-गंजन, भंजन बिषय-बिकारहि ॥ २ ॥<br>
जो बिनु जोग-जग्य-ब्रत-संयम गयो चहै भव-पारहि।<br>
तौ जनि तुलसिदास निसि- बासर हरि-पद कमल बिसारहि ॥ ३ ॥</p>
<h3 id="८६">८६</h3>
<p>इहै कह्यो सुत! बेद चहूँ।<br>
श्रीरघुबीर-चरन-चिंतन तजि नाहिन ठौर कहूँ ॥ १ ॥<br>
जाके चरन बिरंचि सेइ सिधि पाई संकरहूँ।<br>
सुक-सनकादि मुकुत बिचरत तेउ भजन करत अजहूँ ॥ २ ॥<br>
जद्यपि परम चपल श्री संतत, थिर न रहति कतहूँ।<br>
हरि-पद-पंकज पाइ अचल भइ,करम-बचन-मनहूँ ॥ ३ ॥<br>
करुनासिंधु,भगत-चिंतामनि,सोभा सेवतहूँ।<br>
और सकल सुर,असुर-ईस सब खाये उरग छहूँ ॥ ४ ॥<br>
सुरुचि कह्यो सोइ सत्य तात अति परुष बचन जबहूँ।<br>
तुलसिदास रघुनाथ-बिमुख नहिं मिटइ बिपति कबहूँ ॥ ५ ॥</p>
<h3 id="८७">८७</h3>
<p>सुनु मन मूढ सिखावन मेरो।<br>
हरि-पद-बिमुख लह्यो न काहु सुख सठ ! यह समुझ सबेरो ॥ १ ॥<br>
बिछुरे ससि-रबि मन-नैननितें, पावत दुख बहुतेरो।<br>
भ्रमत श्रमित निसि-दिवस गगन महँ,तहँ रिपु राहु बडेरो ॥ २ ॥<br>
जद्यपि अति पुनित सुरसरिता, तिहुँ पुर सुजस घनेरो।<br>
तजे चरन अजहूँ न मिटत नित,बहिबो ताहू केरो ॥ ३ ॥<br>
छुटै न बिपति भजे बिनु रघुपति, श्रुति संदेहु निबेरो।<br>
तुलसिदास सब आस छाँडि करि, होहु रामको चेरो ॥ ४ ॥</p>
<h3 id="८८">८८</h3>
<p>कबहूँ मन बिश्राम न मान्यो।<br>
निसिदिन भ्रमत बिसारि सहज सुख, जहँ तहँ इंद्रिन तान्यो ॥ १ ॥<br>
जदपि बिषय-सँग सह्यो दुसह दुख, बिषम जाल अरुझान्यो।<br>
तदपि न तजत मूढ़ ममताबस,जानतहूँ नहिं जान्यो ॥ २ ॥<br>
जनम अनेक किये नाना बिधि करम-कीच चित सान्यो।<br>
होइ न बिमल बिबेक-नीर बिनु, बेद पुरान बखान्यो ॥ ३ ॥<br>
निज हित नाथ पिता गुरु हरिसों हरषि हदै नहि आन्यो।<br>
तुलसिदास कब तृषा जाय सर खनतहि जनम सिरान्यो ॥ ४ ॥</p>
<h3 id="८९">८९</h3>
<p>मेरो मन हरिजू! हठ न तजै।<br>
निसिदिन नाथ देउँ सिख बहु बिधि, करत सुभाउ निजै ॥ १ ॥<br>
ज्यो जुवती अनुभवति प्रसव अति दारुन दुख उपजै।<br>
ह्वे अनुकूल बिसारि सूल सठ पुनि खल पतिहिं भजै ॥ २ ॥<br>
लोलुप भ्रम गृहपसु ज्यौं जहँ तहँ सिर पदत्रान बजै।<br>
तदपि अधम बिचरत तेहि मारग कबहुँ न मूढ़ लजै ॥ ३ ॥<br>
हौं हार् यौ करि जतन बिबिध बिधि अतिसै प्रबल अजै।<br>
तुलसिदास बस होइ तबहिं जब प्रेरक प्रभु बरजै ॥ ४ ॥</p>
<h3 id="९०">९०</h3>
<p>ऐसी मूढ़ता या मनकी।<br>
परिहरि राम-भगति-सुरसरिता,आस करत ओसकनकी ॥ १ ॥<br>
धूम-समूह निरखि चातक ज्यो, तृषित जानि मति घनकी।<br>
नहिं तहँ सीतलता न बारि, पुनि हानि होति लोचनकी ॥ २ ॥<br>
ज्यो गच-काँच बिलोकि सेन जड छाँह आपने तनकी।<br>
टूटत अति आतुर अहार बस, छति बिसारि आननकी ॥ ३ ॥<br>
कहँ लौं कहौं कुचाल कृपानिधि! जानत हौ गति जनकी।<br>
तुलसिदास प्रभु हरहु दुसह दुख, करहु लाज निज पनकी ॥ ४ ॥</p>
<h3 id="९१">९१</h3>
<p>नाचत ही निसि-दिवस मर् यो।<br>
तब ही ते न भयो हरि थिर जबतें जिव नाम धर् यो ॥ १ ॥<br>
बहु बासना बिबिध कंचुकि भूषन लोभादि भर् यो।<br>
चर अरु अचर गगन जल थलमें,कौन न स्वाँग कर् यो ॥ २ ॥<br>
देव-दनुज,मुनि,नाग,मनुज नहिं जाँचत कोउ उबर् यो।<br>
मेरो दुसह दरिद्र, दोष,दुख काहू तौ न हर् यो ॥ ३ ॥<br>
थके नयन, पद, पानि, सुमति, बल, संग सकल बिछुर् यो।<br>
अब रघुनाथ सरन आयो जन,भव,भय बिकल डर् यो ॥ ४ ॥<br>
जेहि गुनतें बस होहु रीझि करि, सो मोहि सब बिसर् यो।<br>
तुलसिदास निज भवन-द्वार प्रभु दीजै रहन पर् यो ॥ ५ ॥</p>
<h3 id="९२">९२</h3>
<p>माधवजू,मोसम मंद न कोऊ।<br>
जद्यपि मीन-पतंग हीनमति, मोहि नहिं पूजैं ओऊ ॥ १ ॥<br>
रुचिर रुप-आहार-बस्य उन्ह, पावक लोह न जान्यो।<br>
देखत बिपति बिषय न तजत हौं, ताते अधिक अयान्यो ॥ २ ॥<br>
महामोह-सरिता अपार महँ, संतत फिरत बह्यो।<br>
श्रीहरि- चरन-कमल-नौका तजि,फिरि फिरि फेन गह्यो ॥ ३ ॥<br>
अस्थि पुरातन छुधित स्वान अति ज्यौं भरि मुख पकरै।<br>
निज तालूगत रुधिर पान करि,मन संतोष धरै ॥ ४ ॥<br>
परम कठिन भव-ब्याल-ग्रसित भयो अति भारी।<br>
चाहत अभय भेक सरनागत, खगपति-नाथ बिसारी ॥ ५ ॥<br>
जलचर-बृंद जाल-अंतरगत होत सिमिटि इक पासा।<br>
एकहि एक खात लालच-बस, नहिं देखत निज नासा ॥ ६ ॥<br>
मेरे अघ सारद अनेक जुग, गनत पार नहिं पावै।<br>
तुलसिदास पतित-पावन प्रभु यह भरोस जिय आवै ॥ ७ ॥</p>
<h3 id="९३">९३</h3>
<p>कृपा सो धौं कहाँ बिसारी राम।<br>
जेहि करुना सुनि श्रवन दीन-दुख, धावत हौ तजि धाम ॥ १ ॥<br>
नागराज निज बल बिचारि हिय, हारि चरन चित दीन्हों।<br>
आरत गिरा सुनत खगपति तजि, चलत बिलंब न कीन्हों ॥ २ ॥<br>
दितिसुत-त्रास-त्रसित निसिदिन प्रहलाद-प्रतिग्या राखी।<br>
अतुलित बल मृगराज-मनुज-तनु दनुज हत्यो श्रुति साखी ॥ ३ ॥<br>
भूप-सदसि सब नृप बिलोकि प्रभु-राखु कह्यो नर- नारी।<br>
बसन पूरि,अरि-दरप दूरि करि, भूरि कृपा दनुजारी ॥ ४ ॥<br>
एक एक रिपुते त्रासित जन,तुम राखे रघुबीर।<br>
अब मोहिं देत दुसह दुख बहु रिपु कस न हरहु भव-पीर ॥ ५ ॥<br>
लोभ-ग्राह, दनुजेस-क्रोध, कुरुराज-बंधु खल मार।<br>
तुलसिदास प्रभु यह दारुन दुख भंजहु राम उदार ॥ ६ ॥</p>
<h3 id="९४">९४</h3>
<p>काहे ते हरि मोहिं बिसारो।<br>
जानत निज महिमा मेरे अघ,तदपि न नाथ सँभारो ॥ १ ॥<br>
पतित-पुनीत,दीनहित,असरन-सरन कहत श्रुति चारो।<br>
हौं नहिं अधम,सभीत,दीन ? किधौं बेदन मृषा पुकारो ? ॥ २ ॥<br>
खग-गनिका-गज-ब्याध-पाँति जहँ तहँ हौहूँ बैठारो।<br>
अब केहि लाज कृपानिधान ! परसत पनवारो फारो ॥ ३ ॥<br>
जो कलिकाल प्रबल अति होतो, तुव निदेसतें न्यारो।<br>
तौ हरि रोष भरोस दोष गुन तेहि भजते तजि गारो ॥ ४ ॥<br>
मसक बिरंचि,बिरंचि मसक सम, करहु प्रभाउ तुम्हारो।<br>
यह सामरथ अछत मोहिं त्यागहु, नाथ तहाँ कछु चारो ॥ ५ ॥<br>
नाहिन नरक परत मोकहँ डर,जद्यपि हौं अति हारो।<br>
यह बडि त्रास दासतुलसी प्रभु,नामहु पाप न जारो ॥ ६ ॥</p>
<h3 id="९५">९५</h3>
<p>तरु न मेरे अघ-अवगुन गनिहैं ।<br>
जौ जमराज काज सब परिहरि, इहै ख्याल उर अनिहैं ॥ १ ॥<br>
चलिहैं छूटि पुंज पापिनके, असमंजस जिय जनिहैं ।<br>
देखि खलल अधिकार प्रभूसों (मेरी) भूरि भलाई भनिहैं ॥ २ ॥<br>
हँसि करिहैं परतीति भगतकी भगत-सिरोमनि मनिहैं ।<br>
ज्यों त्यों तुलसिदास कोसलपति अपनायेहि पर बनिहैं ॥ ३ ॥</p>
<h3 id="९६">९६</h3>
<p>जौ पै जिय धरिहौ अवगुन जनके ।<br>
तौ क्यों कटत सुकृत-नखते मो पै, बिपुल बृंद अघ-बनके ॥ १ ॥<br>
कहिहै कौन कलुष मेरे कृत, करम बचन अरु मनके ।<br>
हारहिं अमित सेष सारद श्रुति, गिनत एक-एक छनके ॥ २ ॥<br>
जो चित चढ़ै नाम-महिमा निज, गुनगन पावन पनके ।<br>
तो तुलसिहिं तारिहौ बिप्र ज्यों दसन तोरि जमगनके ॥ ३ ॥</p>
<h3 id="९७">९७</h3>
<p>जौ पै हरि जनके औगुन गहते ।<br>
तौ सुरपति कुरुराज बालिसों, कत हठि बैर बिसहते ॥ १ ॥<br>
जौ जप जाग जोग ब्रत बरजित, केवल प्रेम न चहते ।<br>
तौ कत सुर मुनिबर बिहाय ब्रज, गोप-गेह बसि रहते ॥ २ ॥<br>
जौ जहँ-तहँ प्रन राखि भगतको, भजन-प्रभाउ न कहते ।<br>
तौ कलि कठिन करम-मारग जड़ हम केहि भाँति निबहते ॥ ३ ॥<br>
जौ सुतहित लिये नाम अजामिलके अघ अमित न दहते ।<br>
तौ जमभट साँसति-हर हमसे बृषभ खोजि खोजि नहते ॥ ४ ॥<br>
जौ जगबिदित पतितपावन, अति बाँकुर बिरद न बहते ।<br>
तौ बहुकलप कुटिल तुलसीसे, सपनेहुँ सुगति न लहते ॥ ५ ॥</p>
<h3 id="९८">९८</h3>
<p>ऐसी हरि करत दासपर प्रीति ।<br>
निज प्रभुता बिसारि जनके बस, होत सदा यह रीति ॥ १ ॥<br>
जिन बाँधे सुर-असुर, नाग-नर, प्रबल करमकी डोरी ।<br>
सोइ अबिछिन्न ब्रह्म जसुमति हठि बाँध्यो सकत न छोरी ॥ २ ॥<br>
जाकी मायाबस बिरंचि सिव, नाचत पार न पायो ।<br>
करतल ताल बजाय ग्वाल-जुवतिन्ह सोइ नाच नचायो ॥ ३ ॥<br>
बिस्वंभर, श्रीपति, त्रिभुवनपति,बेद-बिदित यह लीख ।<br>
बलिसों कछु न चली प्रभुता बरु है द्विज माँगी भीख ॥ ४ ॥<br>
जाको नाम लिये छूटत भव-जनम-मरन दुख-भार ।<br>
अंबरीष-हित लागि कृपानिधि सोइ जनमे दस बार ॥ ५ ॥<br>
जोग-बिराग, ध्यान-जप-तप करि, जेहि खोजत मुनि ग्यानी ।<br>
बानर-भालु चपल पसु पामर, नाथ तहाँ रति मानी ॥ ६ ॥<br>
लोकपाल,जम,काल,पवन,रबि,ससि सब आग्याकारी ।<br>
तुलसिदास प्रभु उग्रसेनके द्वार बेंत कर धारी ॥ ७ ॥</p>
<h3 id="९९">९९</h3>
<p>बिरद गरीबनिवाज रामको ।<br>
गावत बेद-पुरान, संभु-सुक, प्रगट प्रभाउ नामको ॥ १ ॥<br>
ध्रुव,प्रहलाद,बिभीषन,कपिपति,जड,पतंग,पाडंव,सुदामको ।<br>
लोक सुजस परलोक सुगति,इन्हमें को है राम कामको ॥ २ ॥<br>
गनिका, कोल,किरात,आदिकबि इन्हते अधिक बाम को।<br>
बाजिमेध कब कियो अजामिल, गज गायो कब सामको ॥ ३।<br>
छली,मलीन,हीन सब ही अँग, तुलसी सो छीन छामको।<br>
नाम-नरेस-प्रताप प्रबल जग, जुग-जुग चालत चामको ॥ ४ ॥</p>
<h3 id="१००">१००</h3>
<p>सुनि सीतापति-सील-सुभाउ।<br>
मोद न मन,तन पुलक,नयन जल,सो नर खेहर खाउ ॥ १ ॥<br>
सिसुपनतें पितु,मातु,बंधु,गुरु,सेवक,सचिव,सखाउ।<br>
कहत राम-बिधु-बदन रिसोहैं सपनेहुँ लख्यो न काउ ॥ २ ॥<br>
खेलत संग अनुज बालक नित, जोगवत अनट अपाउ।<br>
जीति हारि चुचुकारि दुलारत, देत दिवावत दाउ ॥ ३ ॥<br>
सिला साप-संताप-बिगत भइ परसत पावन पाउ।<br>
दई सुगति सो न हेरि हरष हिय, चरन छुएको पछिताउ ॥ ४ ॥<br>
भव-धनु भंजि निदरि भूपति भृगुनाथ खाइ गये ताउ।<br>
छमि अपराध, छमाइ पाँय परि, इतौ न अनत समाउ ॥ ५ ॥<br>
कह्यो राज, बन दियो नारिबस, गरि गलानि गयो राउ।<br>
ता कुमातुको मन जोगवत ज्यों निज तन मरम कुघाउ ॥ ६ ॥<br>
कपि-सेवा-बस भये कनौड़े, कह्यौ पवनसुत आउ।<br>
देबेको न कछु रिनियाँ हौं धनिक तूँ पत्र लिखाउ ॥ ७ ॥<br>
अपनाये सुग्रीव बिभीषन, तिन न तज्यो छल-छाउ।<br>
भरत सभा सनमानि,सराहत, होत न हृदय अघाउ ॥ ८ ॥<br>
निज करुना करतूति भगत पर चपत चलत चरचाउ।<br>
सकृत प्रनाम प्रनत जल बरनत, सुनत कहत फिरि गाउ ॥ ९ ॥<br>
समुझि समुझि गुनग्राम रामके, उर अनुराग बढ़ाउ।<br>
तुलसिदास अनयास रामपद पाइहै प्रेम-पसाउ ॥ १० ॥</p>
<h3 id="१०१">१०१</h3>
<p>जाउँ कहाँ तजि चरन तुम्हारे।<br>
काको नाम पतित-पावन जग, केहि अति दीन पियारे ॥ १ ॥<br>
कौने देव बराइ बिरद-हित, हठि हठि अधम उधारे।<br>
खग,मृग,ब्याध,पषान,बिटप जड़, जवन कवन सुर तारे ॥ २ ॥<br>
देव,दनुज,मुनि,नाग,मनुज सब, माया-बिबस बिचारे।<br>
तिनके हाथ दासतुलसी प्रभु, कहा अपनपौ हारे ॥ ३ ॥</p>
<h3 id="१०२">१०२</h3>
<p>हरि! तुम बहुत अनुग्रह कीन्हो।<br>
साधन-धाम बिबुध दुरलभ तनु, मोहि कृपा करि दीन्हों ॥ १ ॥<br>
कोटिहुँ मुख कहि जात न प्रभुके, एक एक उपकार।<br>
तदपि नाथ कछु और माँगिहौं, दीजै परम उदार ॥ २ ॥<br>
बिषय-बारि मन-मीन भिन्न नहिं होत कबहुँ पल एक।<br>
ताते सहौं बिपति अति दारुन, जनमत जोनि अनेक ॥ ३ ॥<br>
कृपा-डोरि बनसी पद अंकुस, परम प्रेम-मृदु-चारो।<br>
एहि बिधि बेधि हरहु मेरो दुख, कौतुक राम तिहारो ॥ ४ ॥<br>
हैं श्रुति-बिदित उपाय सकल सुर, केहि केहि दीन निहोरै।<br>
तुलसिदास येहि जीव मोह-रजु, जेहि बाँध्यो सोइ छोरै ॥ ५ ॥</p>
<h3 id="१०३">१०३</h3>
<p>यह बिनती रघुबीर गुसाई।<br>
और आस-बिस्वास-भरोसो, हरो जीव-जड़ताई ॥ १ ॥<br>
चहौं न सुगति,सुमति,संपति कछु, रिधि-सिधि बिपुल बड़ाई।<br>
हेतु-रहित अनुराग राम-पद बढ़ै अनुदिन अधिकाई ॥ २ ॥<br>
कुटिल करम लै जाहिं मोहि जहँ जहँ अपनी बरिआई।<br>
तहँ तहँ जनि छिन छोह छाँड़ियो, कमठ-अंडकी नाई ॥ ३ ॥<br>
या जगमें जहँ लगि या तनुकी प्रीति प्रतीति सगाई।<br>
ते सब तुलसिदास प्रभु ही सों होहिं सिमिटि इक ठाई ॥ ४ ॥</p>
<h3 id="१०४">१०४</h3>
<p>जानकी-जीवनकी बलि जैहौं।<br>
चित कहै रामसीय-पद परिहरि अब न कहूँ चलि जैहौं ॥ १ ॥<br>
उपजी उर प्रतीति सपनेहुँ सुख, प्रभु-पद-बिमुख न पैहौं।<br>
मन समेत या तनके बासिन्ह, इहै सिखावन दैहौं ॥ २ ॥<br>
श्रवननि और कथा नहिं सुनिहौं, रसना और न गैहौं।<br>
रोकिहौं नयन बिलोकत औरहिं, सीस ईस ही नैहौं ॥ ३ ॥<br>
नातो-नेह नाथसों करि सब नातो-नेह बहैहौं।<br>
यह छर भार ताहि तुलसी जग जाको दास कहैहौं ॥ ४ ॥</p>
<h3 id="१०५">१०५</h3>
<p>अबलौ नसानी, अब न नसैहौं।<br>
राम-कृपा भव-निसा सिरानी, जागे फिरि न डसैहौं ॥ १ ॥<br>
पायेउँ नाम चारु चिंतामनि, उर कर तें न खसैहौं।<br>
स्यामरूप सुचि रुचिर कसौटी, चित कंचनहिं कसैहौं ॥ २ ॥<br>
परबस जानि हँस्यो इन इंद्रिन, निज बस ह्वे न हँसेहौं।<br>
मन मधुकर पनकै तुलसी रघुपति-पद-कमल बसैहौं ॥ ३ ॥</p>
<h3 id="रग-रमकल-------१०६">राग रामकली       १०६</h3>
<p>महाराज रामादर् यो धन्य सोई।<br>
गरुअ,गुनरासि,सरबग्य,सुकृती,सूर,सील-निधि,साधु तेहि सम न कोई ॥ १ ॥<br>
उपल,केवट,कीस,भालु,निसिचर,सबरि,गीध सम-दम-दया-दान-हीने।<br>
नाम लिये राम किये परम पावन सकल, नर तरत तिनके गुनगान कीने ॥ २ ॥<br>
ब्याध अपराधकी साध राखी कहा, पिंगलै कौन मति भगति भेई।<br>
कौन धौं सोमजाजी अजामिल अधम, कौन गजराज धौं बाजपेयी ॥ ३ ॥<br>
पांडु-सुत,गोपिका,बिदुर,कुबरी,सबरि,सुद्ध किये सुद्धता लेस कैसो।<br>
प्रेम लखि कृस्न किये आपने तिनहुको, सुजस संसार हरिहरको जैसो ॥ ४ ॥<br>
कोल,खस,भील,जवनादि खल राम कहि, नीच ह्वे ऊँच पद को न पायो।<br>
दीन-दुख-दवन श्रीरवन करुना-भवन, पतित-पावन विरद बेद गायो ॥ ५ ॥<br>
मंदमति,कुटिल,खल-तिलक तुलसी सरिस, भो न तिहुँ लोक तिहुँ काल कोऊ।<br>
नामकी कानि पहिचानि पन आपनो, ग्रसित कलि-ब्याल राख्यो सरन सोऊ ॥ ६ ॥</p>
<h3 id="बहग-रग-बलवल-------१०७">बिहाग राग बिलावल       १०७</h3>
<p>है नीको मेरो देवता कोसलपति राम।<br>
सुभग सरोरुह लोचन, सुठि सुंदर स्याम ॥ १ ॥<br>
सिय-समेत सोहत सदा छबि अमित अनंग।<br>
भुज बिसाल सर धनु धरे, कटि चारु निषंग ॥ २ ॥<br>
बलिलपूजा चाहत नहीं, चाहत एक प्रीति।<br>
सुमिरत ही मानै भलो, पावन सब रीति ॥ ३ ॥<br>
देहि सकल सुख,दुख दहै, आरत-जन-बंधु।<br>
गुन गहि, अघ-औगुन हरै, अस करुनासिंधु ॥ ४ ॥<br>
देस-काल-पूरन सदा बद बेद पुरान।<br>
सबको प्रभु,सबमें बसै,सबकी गति जान ॥ ५ ॥<br>
को करि कोटिक कामना, पूजै बहु देव।<br>
तुलसिदास तेहि सेइये, संकर जेहि सेव ॥ ६ ॥</p>
<h3 id="१०८">१०८</h3>
<p>बीर महा अवराधिये, साधे सिधि होय।<br>
सकल काम पूरन करै, जाने सब कोय ॥ १ ॥<br>
बेगि,बिलंब न कीजिये लीजै उपदेस।<br>
बीज महा मंत्र जपिये सोई, जो जपत महेस ॥ २ ॥<br>
प्रेम-बारि-तरपन भलो, घृत सहज सनेहु।<br>
संसय-समिध, अगिनि छमा, ममता-बलि देहु ॥ ३ ॥<br>
अघ-उचाटि, मन बस करै, मारै मद मार।<br>
आकरषै सुख-संपदा-संतोष-बिचार ॥ ४ ॥<br>
जिन्ह यहि भाँति भजन कियो, मिले रघुपति ताहि।<br>
तुलसिदास प्रभुपथ चढ् यौ, जौ लेहु निबाहि ॥ ५ ॥</p>
<h3 id="१०९">१०९</h3>
<p>कस न करहु करुना हरे! दुखहरन मुरारि!<br>
त्रिबिधताप-संदेह-सोक-संसय-भय-हारि ॥ १ ॥<br>
इक कलिकाल-जनित मल, मतिमंद, मलिन-मन।<br>
तेहिपर प्रभु नहिं कर सँभार, केहि भाँति जियै जन ॥ २ ॥<br>
सब प्रकार समरथ प्रभो, मैं सब बिधि दीन।<br>
यह जिय जानि द्रवौ नहीं, मै करम बिहीन ॥ ३ ॥<br>
भ्रमत अनेक जोनि, रघुपति, पति आन न मोरे।<br>
दुख-सुख सहौं, रहौं सदा सरनागत तोरे ॥ ४ ॥<br>
तो सम देव न कोउ कृपालु, समुझौं मनमाहीं।<br>
तुलसिदास हरि तोषिये, सो साधन नाहीं ॥ ५ ॥</p>
<h3 id="११०">११०</h3>
<p>कहु केहि कहिय कृपानिधे! भव-जनित बिपति अति।<br>
इंद्रिय सकल बिकल सदा, निज निज सुभाउ रति ॥ १ ॥<br>
जे सुख-संपति, सरग-नरक संतत सँग लागी।<br>
हरि! परिहरि सोइ जतन करत मन मोर अभागी ॥ २ ॥<br>
मै अति दीन, दयालु देव सुनि मन अनुरागे।<br>
जो न द्रवहु रघुबीर धीर, दुख काहे न लागे ॥ ३ ॥<br>
जद्यपि मैं अपराध-भवन, दुख-समन मुरारे।<br>
तुलसिदास कहँ आस यहै बहु पतित उधारे ॥ ४ ॥</p>
<h3 id="१११">१११</h3>
<p>केसव! कहि न जाइ का कहिये।<br>
देखत तव रचना बिचित्र हरि! समुझि मनहिं मन रहिये ॥ १ ॥<br>
सून्य भीति पर चित्र, रंग नहिं, तनु बिनु लिखा चितेरे।<br>
धोये मिटइ न मरइ भीति, दुख पाइय एहि तनु हेरे ॥ २ ॥<br>
रबिकर-नीर बसै अति दारुन मकर रूप तेहि माहीं।<br>
बदन-हीन सो ग्रसै चराचर, पान करन जे जाहीं ॥ ३ ॥<br>
कोउ कह सत्य,झूठ कह कोऊ, जुगल प्रबल कोउ मानै।<br>
तुलसिदास परिहरै तीन भ्रम, सो आपन पहिचानै ॥ ४ ॥</p>
<h3 id="११२">११२</h3>
<p>केसव! कारन कौन गुसाई।<br>
जेहि अपराध असाध जानि मोहिं तजेउ अग्यकी नाई ॥ १ ॥<br>
परम पुनीत संत कोमल-चित, तिनहिं तुमहिं बनि आई।<br>
तौ कत बिप्र,ब्याध,गनिकहि तारेहु, कछु रही सगाई ? ॥ २ ॥<br>
काल,करम,गति अगति जीवकी, सब हरि! हाथ तुम्हारे।<br>
सोइ कछु करहु, हरहु ममता प्रभु! फिरउँ न तुमहिं बिसारे ॥ ३ ॥<br>
जौ तुम तजहु, भजौं न आन प्रभु, यह प्रमान पन मोरे।<br>
मन-बच-करम नरक-सुरपुर जहँ तहँ रघुबीर निहोरे ॥ ४ ॥<br>
जद्यपि नाथ उचित न होत अस, प्रभु सों करौं ढिठाई।<br>
तुलसिदास सीदत निसिदिन देखत तुम्हारि निठुराई ॥ ५ ॥ ý</p>
<h3 id="११३">११३</h3>
<p>माधव! अब न द्रवहु केहि लेखे।<br>
प्रनतपाल पन तोर, मोर पन जिअहुँ कमलपद देखे ॥ १ ॥<br>
जब लगि मै न दीन,दयालु तैं, मैं न दास, तैं स्वामी।<br>
तब लगि जो दुख सहेउँ कहेउँ नहिं, जद्यपि अंतरजामी ॥ २ ॥<br>
तैं उदार, मैं कृपन, पतित मैं, तैं पुनीत, श्रुति गावै।<br>
बहुत नात रघुनाथ! तोहि मोहि, अब न तजे बनि आवै ॥ ३ ॥<br>
जनक-जननि,गुरुबंधु,सुहृदकल-पति, सब प्रकार हितकारी।<br>
द्वैतरूप तम-कूप परौं नहिं, अस कछु जतन बिचारी ॥ ४ ॥ ø<br>
सुनु अदभ्र करुना बारिजलोचन मोचन भय भारी।<br>
तुलसिदास प्रभु! तव प्रकास बिनु, संसय टरै न टारी ॥ ५ ॥</p>
<h3 id="११४">११४</h3>
<p>माधव! मो समान जग माहीं।<br>
सब बिधि हीन,मलीन,दीन अति, लीन-बिषय कोउ नाहीं ॥ १ ॥<br>
तुम सम हेतुरहित कृपालु आरत-हित ईस न त्यागी।<br>
मैं दुख-सोक-बिकल कृपालु! केहि कारन दया न लागी ॥ २ ॥<br>
नाहिंन कछु औगुन तुम्हार, अपराध मोर मैं माना।<br>
ग्यान-भवन तनु दियेहु नाथ, सोउ पाय न मैं प्रभु जाना ॥ ३ ॥<br>
बेनु करील,श्रीखंड बसंतहि दूषन मृषा लगावै।<br>
सार-रहित हत-भाग्य सुरभि, पल्लव सो कहु किमि पावै ॥ ४ ॥<br>
सब प्रकार मैं कठिन,मृदुल हरि,दृढ़ बिचार जिय मोरे।<br>
तुलसिदास प्रभु मोह-सृंखला, छुटिहि तुम्हारे छोरे ॥ ५ ॥</p>
<h3 id="११५">११५</h3>
<p>माधव! मोह-फाँस क्यों टूटै।<br>
बाहिर कोटि उपाय करिय, अभ्यंतर ग्रन्थि न छूटै ॥ १ ॥<br>
घृतपूरन कराह अंतरगत ससि-प्रतिबिंब दिखावै।<br>
ईंधन अनल लगाय कलपसत, औटत नास न पावै ॥ २ ॥<br>
तरु-कोटर महँ बस बिहंग तरु काटे मरै न जैसे।<br>
साधन करिय बिचार-हीन मन सुद्ध होइ नहिं तैसे ॥ ३ ॥<br>
अंतर मलिन बिषय मन अति, तन पावन करिय पखारे।<br>
मरइ न उरग अनेक जतन बलमीकि बिबिध बिधि मारे ॥ ४ ॥<br>
तुलसिदास हरि-गुरु-करुना बिनु बिमल बिबेक न होई।<br>
बिनु बिबेक संसार-घोर-निधि पार न पावै कोई ॥ ५ ॥</p>
<h3 id="११६">११६</h3>
<p>माधव! असि तुम्हारि यह माया ।<br>
करि उपाय पचि मरिय, तरिय नहिं जब लगि करहु न दाया ॥ १ ॥<br>
सुनिय,गुनिय,समुझिय,समुझाइय,दसा हृदय नहिं आवै ।<br>
जेहि अनुभव बिनु मोहजनित भव दारुन बिपति सतावै ॥ २ ॥<br>
ब्रह्म-पियूष मधुर सीतल जो पै मन सो रस पावै ।<br>
तौ कत मृगजल-रूप बिषय कारन निसि-बासर धावै ॥ ३ ॥<br>
जेहिके भवन बिमल चिंतामनि,सो कत काँच बटोरै ।<br>
सपने परबस परै, जागि देखत केहि जाइ निहोरै ॥ ४ ॥<br>
ग्यान-भगति साधन अनेक, सब सत्य,झूँठ कछु नाही ।<br>
तुलसिदास हरि-कृपा मिटै भ्रम, यह भरोस मनमाहीं ॥ ५ ॥</p>
<h3 id="११७">११७</h3>
<p>हे हरि! कवन दोष तोहिं दीजै ।<br>
जेहि उपाय सपनेहुँ दुरलभ गति, सोइ निसि-बासर कीजै ॥ १ ॥<br>
जानत अर्थ अनर्थ-रूप, तमकूप परब यहि लागे ।<br>
तदपि न तजत स्वान अज खर ज्यो, फिरत बिषय अनुरागे ॥ २ ॥<br>
भूत-द्रोह कृत मोह-बस्य हित आपन मै न बिचारो ।<br>
मद-मत्सर-अभिमान ग्यान-रिपु, इन महँ रहनि अपारो ॥ ३ ॥<br>
बेद-पुरान सुनत समुझत रघुनाथ सकल जगब्यापी ।<br>
बेधत नहिं श्रीखंड बेनु इव, सारहीन मन पापी ॥ ४ ॥<br>
मैं अपराध-सिंधु करुनाकर ! जानत अंतरजामी ।<br>
तुलसिदास भव-ब्याल-ग्रसित तव सरन उरग-रिपु-गामी ॥ ५ ॥</p>
<h3 id="११८">११८</h3>
<p>हे हरि ! कवन जतन सुख मानहु ।<br>
ज्यों गज-दसन तथा मम करनी, सब प्रकार तुम जानहु ॥ १ ॥<br>
जो कछु कहिय करिय भवसागर तरिय बच्छपद जैसे ।<br>
रहनि आन बिधि, कहिय आन, हरिपद-सुख पाइय कैसे ॥ २ ॥<br>
देखत चारु मयूर बयन सुभ बोलि सुधा इव सानी ।<br>
सबिष उरग-आहार,निठुर अस,यह करनी वह बानी ॥ ३ ॥<br>
अखिल-जीव-वत्सल, निरमत्सर,दरन-कमल-अनुरागी ।<br>
ते तव प्रिय रघुबीर धीरमति, अतिसय निज-पर-त्यागी ॥ ४ ॥<br>
जद्यपि मम औगुन अपार संसार-जोग्य रघुराया ।<br>
तुलसिदास निज गुन बिचारि करुनानिधान करु दाया ॥ ५ ॥</p>
<h3 id="११९">११९</h3>
<p>हे हरि ! कवन जतन भ्रम भागै ।<br>
देखत,सुनत,बिचारत यह मन, निज सुभाउ नहिं त्यागै ॥ १ ॥<br>
भगति-ग्यान-बैराग्य सकल साधन यहि लागि उपाई ।<br>
कोउ भल कहउ,देउ कछु, असि बासना न उरते जाई ॥ २ ॥<br>
जेहि निसि सकल जीव सूतहिं तव कृपापात्र जन जागै ।<br>
निज करनी बिपरीत देखि मोहिं समुझि महा भय लागै ॥ ३ ॥<br>
जद्यपि भग्न-मनोरथ बिधिबस, सुख इच्छत, दुख पावै ।<br>
चित्रकार करहीन जथा स्वारथ बिनु चित्र बनावै ॥ ४ ॥<br>
हृषीकेश सुनि नाउँ जाउँ बलि, अति भरोस जिय मोरे ।<br>
तुलसिदास इंद्रिय-संभव दुख, हरे बनिहिं प्रभु तोरे ॥ ५ ॥</p>
<h3 id="१२०">१२०</h3>
<p>हे हरि ! कस न हरहु भ्रम भारी ।<br>
जद्यपि मृषा सत्य भासै जबलगि नहिं कृपा तुम्हारी ॥ १ ॥<br>
अर्थ अबिद्यमान जानिय संसृति नहिं जाइ गोसाई ।<br>
बिन बाँधे निज हठ सठ परबस पर् यो कीरकी नाई ॥ २ ॥<br>
सपने ब्याधि बिबिध बाधा जनु मृत्यु उपस्थित आई ।<br>
बैद अनेक उपाय करै जागे बिनु पीर न जाई ॥ ३ ॥<br>
श्रुति-गुरु-साधु-समृति-संमत यह दृश्य असत दुखकारी ।<br>
तेहि बिनु तजे, भजे बिनु रघुपति, बिपति सकै को टारी ॥ ४ ॥<br>
बहु उपाय संसार-तरन कहँ, बिमल गिरा श्रुति गावै ।<br>
तुलसिदास मैं-मोर गये बिनु जिउ सुख कबहुँ न पावै ॥ ५ ॥</p>
<h3 id="१२१">१२१</h3>
<p>हे हरि ! यह भ्रमकी अधिकाई ।<br>
देखत, सुनत, कहत, समुझत संसय-संदेह न जाई ॥ १ ॥<br>
जो जग मृषा ताप-त्रय-अनुभव होइ कहहु केहि लेखे ।<br>
कहि न जाय मृगबारि सत्य,भ्रम ते दुख होइ बिसेखे ॥ २ ॥<br>
सुभग सेज सोवत सपने, बारिधि बूड़त भय लागै ।<br>
कोटिहुँ नाव न पार पाव सो, जब लगि आपु न जागै ॥ ३ ॥<br>
अनबिचार रमनीय सदा, संसार भयंकर भारी ।<br>
सम-संतोष-दया-बिबेक तें, व्यवहारी सुखकारी ॥ ४ ॥<br>
तुलसिदास सब बिधि प्रपञ्च जग, जदपि झूठ श्रुति गावै ।<br>
रघुपति-भगति, संत-संगति बिनु, को भव-त्रास नसावै ॥ ५ ॥</p>
<h3 id="१२२">१२२</h3>
<p>मै हरि, साधन करइ न जानी ।<br>
जस आमय भेषज न कीन्ह तस,दोष कहा दिरमानी ॥ १ ॥<br>
सपने नृप कहँ घटै बिप्र-बध, बिकल फिरै अघ लागे ।<br>
बाजिमेध सत कोटि करै नहिं सुद्ध होइ बिनु जागे ॥ २ ॥<br>
स्त्रग महँ सर्प बिपुल भयदायक, प्रगट होइ अबिचारे ।<br>
बहु आयुध धरि, बल अनेक करि हारहिं, मरइ न मारे ॥ ३ ॥<br>
निज भ्रम ते रबिकर-सम्भव सागर अति भय उपजावै ।<br>
अवगाहत बोहोत नौका चढ़ि कबहुँ पार न पावै ॥ ४ ॥<br>
तुलसिदास जग आपु सहित जब लगि निरमूल न जाई ।<br>
तब लगि कोटि कलप उपाय करि मरिय, तरिय नहिं भाई ॥ ५ ॥</p>
<h3 id="१२३">१२३</h3>
<p>अस कछु समुझि परत रघुराया !<br>
बिनु तव कृपा दयालु ! दास-हित ! मोह न छूटै माया ॥ १ ॥<br>
बाक्य-ग्यान अत्यंत निपुन भव-पार न पावै कोई ।<br>
निसि गृहमध्य दीपकी बातन्ह, तम निबृत नहिं होई ॥ २ ॥<br>
जैसे कोइ इक दीन दुखित अति असन-हीन दुख पावै ।<br>
चित्र कलपतरु कामधेनु गृह लिखे न बिपति नसावै ॥ ३ ॥<br>
षटरस बहुप्रकार भोजन कोउ, दिन अरु रैनि बखानै ।<br>
बिनु बोले संतोष-जनित सुख खाइ सोइ पै जानै ॥ ४ ॥<br>
जबलगि नहिं निज हृदि प्रकास, अरु बिषय-आस मनमाहीं ।<br>
तुलसिदास तबलगि जग-जोनि भ्रमत सपनेहुँ सुख नाहीं ॥ ५ ॥</p>
<h3 id="१२४">१२४</h3>
<p>जौ निज मन परिहरै बिकारा।<br>
तौ कत द्वैत-जनित संसृति-दुख,संसय,सोक अपारा ॥ १ ॥<br>
सत्रु,मित्र,मध्यस्थ,तीनि ये, मन कीन्हे बरिआई।<br>
त्यागन,गहन,उपेच्छनीय,अहि हाटक तृनकी नाई ॥ २ ॥<br>
असन,बसन,पसु बस्तु बिबिध बिधिसब मनि महँ रह जैसे।<br>
सरग,नरक,चर-अचर लोक बहु, बसत मध्य मन तैसे ॥ ३ ॥<br>
बिटप-मध्य पुतरिका,सूत महँ कंचुकि बिनहिं बनाये।<br>
मन महँ तथा लीन नाना तनु, प्रगटत अवसर पाये ॥ ४ ॥<br>
रघुपति-भगति-बारि-छालित-चित, बिनु प्रयास ही सूझै।<br>
तुलसिदास कह चिद-बिलास जग बूझत बूझत बूझै ॥ ५ ॥</p>
<h3 id="१२५">१२५</h3>
<p>मै केहि कहौं बिपति अति भारी। श्रीरघुबीर धीर हितकारी ॥ १ ॥<br>
मम हृदय भवन प्रभु तोरा। तहँ बसे आइ बहु चोरा ॥ २ ॥<br>
अति कठिन करहिं बरजोरा। मानहिं नहिं बिनय निहोरा ॥ ३ ॥<br>
तम,मोह,लोभ,अहँकारा। मद,क्रोध,बोध-रिपु मारा ॥ ४ ॥<br>
अति करहिं उपद्रव नाथा। मरदहिं मोहि जानि अनाथा ॥ ५ ॥<br>
मैं एक,अमित बटपारा। कोउ सुनै न मोर पुकारा ॥ ६ ॥<br>
भागेहु नहिं नाथ! उबारा। रघुनायक, करहुँ सँभारा ॥ ७ ॥<br>
कह तुलसिदास सुनु रामा। लूटहिं तसकर तव धामा ॥ ८ ॥<br>
चिंता यह मोहिं अपारा। अपजस नहिं होइ तुम्हारा ॥ ९ ॥</p>
<h3 id="१२६">१२६</h3>
<p>मन मेरे,मानहि सिख मेरी। जो निजु भगति चहै हरि केरी ॥ १ ॥<br>
उर आनहि प्रभु-कृत हित जेते। सेवहि ते जे अपनपौ चेते ॥ २ ॥<br>
दुख-सुख अरु अपमान-बड़ाई। सब सम लेखहि बिपति बिहाई ॥ ३ ॥<br>
सुनु सठ काल-ग्रसित यह देही। जनि तेहि लागि बिदूषहि केही ॥ ४ ॥<br>
तुलसिदास बिनु असि मति आयै। मिलहिं न राम कपट-लौ लाये ॥ ५ ॥</p>
<h3 id="१२७">१२७</h3>
<p>मै जानी,हरिपद-रति नाहीं। सपनेहुँ नहिं बिराग मन माहीं ॥ १ ॥<br>
जे रघुबीर चरन अनुरागे। तिन्ह सब भोग रोगसम त्यागे ॥ २ ॥<br>
काम-भुजंग डसत जब जाहीं। बिषय-नींब कटु लगत न ताही ॥ ३ ॥<br>
असमंजस अस हृदय बिचारी। बढ़त सोच नित नूतन भारी ॥ ४ ॥<br>
जब कब राम-कृपा दुख जाई। तुलसिदास नहिं आन उपाई ॥ ५ ॥</p>
<h3 id="१२८">१२८</h3>
<p>सुमिरु सनेह-सहित सीतापति। रामचरन तजि नहिंन आनि गति ॥ १ ॥<br>
जप,तप,तीरथ,जोग समाधी। कलिमत बिकल,न कछु निरुपाधी ॥ २ ॥<br>
करतहुँ सुकृत न पाप सिराहीं। रकतबीज जिमि बाढ़त जाहीं ॥ ३ ॥<br>
हरति एक अघ-असुर-जालिका। तुलसिदास प्रभु-कृपा-कालिका ॥ ४ ॥</p>
<h3 id="१२९">१२९</h3>
<p>रुचिर रसना तू राम राम राम क्यों न रटत।<br>
सुमिरत सुख-सुकृत बढ़त, अघ-अमंगल घटत ॥ १ ॥<br>
बिनु श्रम कलि-कलुषजाल कटु कराल कटत।<br>
दिनकरके उदय जैसे तिमिर-तोम फटत ॥ २ ॥<br>
जोग,जाग,जप,बिराग,तप सुतीरथ-अटत।<br>
बाँधिबेको भव-गयंद रेनुकी रजु बटत ॥ ३ ॥<br>
परिहरि सुर-मनि सुनाम, गुंजा लखि लटत।<br>
लालच लघु तेरो लखि, तुलसि तोहि हटत ॥ ४ ॥</p>
<h3 id="१३०">१३०</h3>
<p>राम राम,राम राम,राम राम, जपत।<br>
मंगल-मुद उदित होत, कलि-मल-छल छपत ॥ १ ॥<br>
कहु के लहे फल रसाल, बबुर बीज बपत।<br>
हाहरि जनि जनम जाय गाल गूल गपत ॥ २ ॥<br>
काल,करम,गुन,सुभाउ सबके सीस तपत।<br>
राम-नाम-महिमाकी चरचा चले चपत ॥ ३ ॥<br>
साधन बिनु सिद्धि सकल बिकल लोग लपत।<br>
कलिजुग बर बनिज बिपुल, नाम-नगर खपत ॥ ४ ॥<br>
नाम सों प्रतीति-प्रीति हृदय सुथिर थपत।<br>
पावन किये रावन-रिपु तुलसिहु-से अपत ॥ ५ ॥</p>
<h3 id="१३१">१३१</h3>
<p>पावन प्रेम राम-चरन-कमल जनम लाहु परम।<br>
रामनाम लेत होत, सुलभ सकल धरम ॥ १ ॥<br>
जोग,मख,बिबेक,बिरत,बेद-बिदित करम।<br>
करिबे कहँ कटु कठोर, सुनत मधुर,नरम ॥ २ ॥<br>
तुलसी सुनि, जानि-बूझि, भूलहि जनि भरम।<br>
तेहि प्रभुको होहि, जाहि सब ही की सरम ॥ ३ ॥</p>
<h3 id="१३२">१३२</h3>
<p>राम-से प्रीतमकी प्रीति-रहित जीव जाय जियत।<br>
जेहि सुख सुख मानि लेत, सुख सो समुझ कियत ॥ १ ॥<br>
जहँ जहँ जेहि जोनि जनम महि, पताल,बियत।<br>
तहँ-तहँ तू बिषय-सुखहिं, चहत लहत नियत ॥ २ ॥<br>
कत बिमोह लट्यो,फट्यो गगन मगन सियत।<br>
तुलसी प्रभु-सुजस गाइ, क्यों न सुधा पियत ॥ ३ ॥</p>
<h3 id="१३३">१३३</h3>
<p>तोसो हौं फिरि फिरि हित,प्रिय, पुनीत सत्य बचन कहत।<br>
सुनि मन,गुनि,समुझि, क्यों न सुगम सुमग गहत ॥ १ ॥<br>
छोटो बड़ो,खोटो खरो, जग जो जहँ रहत।<br>
अपनो अपनेको भलो कहहु, को न चहत ॥ २ ॥<br>
बिधि लगि लघु कीट अवधि सुख सुखी, दुख दहत।<br>
पसु लौं पसुपाल ईस बाँधत छोरत नहत ॥ ३ ॥<br>
बिषय मुद निहार भार सिर काँधे ज्यों बहत।<br>
योहीं जिय जानि,मानि सठ! तू साँसति सहत ॥ ४ ॥<br>
पायो केहि घृत बिचारु, हरिन-बारि महत।<br>
तुलसी तकु ताहि सरन, जाते सब लहत ॥ ५ ॥</p>
<h3 id="१३४">१३४</h3>
<p>ताते हौं बार बार देव! द्वार परि पुकार करत।<br>
आरति,नति,दीनता कहें प्रभु संकट हरत ॥ १ ॥<br>
लोकपाल सोक-बिकल रावन-डर डरत।<br>
का सुनि सकुचे कृपालु नर-सरीर धरत ॥ २ ॥<br>
कौसिक,मुनि-तीय, जनक सोच-अनल जरत।<br>
साधन केहि सीतल भये, सो न समुझि परत ॥ ३ ॥<br>
केवट,खग,सबरि सहज चरनकमल न रत।<br>
सनमुख तोहिं होत नाथ! कुतरुíसुफरु फरत ॥ ४ ॥<br>
बंधु-बैर कपि-बिभीषन गुरु गलानि गरत।<br>
सेवा केहि रीझि राम, किये सरिस भरत ॥ ५ ॥<br>
सेवक भयो पवनपूत साहिब अनुहरत।<br>
ताको लिये नाम राम सबको सुढर ढरत ॥ ६ ॥<br>
जाने बिनु राम-रीति पचि पचि जग मरत।<br>
परिहरि छल सरन गये तुलसिहु-से तरत ॥ ७ ॥</p>
<h3 id="रग-सह-बलवल-------१३५">राग सुहो बिलावल       १३५</h3>
<p>राम सनेही सों तैं न सनेह कियो। अगम जो अमरनि हूँ सो तनु तोहिं दियो ॥<br>
दियो सुकुल जनम,सरीर सुंदर, हेतु जो फल चारिको।<br>
जो पाइ पंडित परमपद, पावत पुरारि-मुरारिको ॥<br>
यह भरतखंड,समीप सुरसरि,थल भलो,संगति भली।<br>
तेरी कुमति कायर! कलप-बल्ली चहति है बिष फल फली ॥ १ ॥<br>
अजहूँ समुझि चित दै सुनु परमारथ।<br>
है हित सो जगहूँ जाहिते स्वारथ ॥<br>
स्वारथहि प्रिय,स्वारथ सो का ते कौन बेद बखानई।<br>
देखु खल,अहि-खेल परिहरि,सो प्रभुहि पहिचानाई ॥<br>
पितु-मातु,गुरु,स्वामी,अपनपौ,तिय,तनय,सेवक,सखा।<br>
प्रिय लगत जाके प्रेमसों,बिनु हेतु हित तैं नहि लखा ॥ २ ॥<br>
दूरि न सो हितू हेरि हिये ही है।<br>
छलहि छाँड़ि सुमिरे छोहु किये ही है।<br>
किये छोहु छाया कमल करकी भगतपर भजतहि भजै।<br>
जगदीश,जीवन जीवको, जो साज सब सबको सजै ॥<br>
हरिहि हरिता,बिधिहि बिधिता,सिवहि सिवता जो दई।<br>
सोइ जानकी-पति मधुर मूरति,मोदमय मंगल मई ॥ ३ ॥<br>
ठाकुर अतिहि बड़ो,सील,सरल,सुठि।<br>
ध्यान अगम सिवहूँ,भेट्यो केवट उठि ॥<br>
भरि अंक भेट्यो सजल नयन, सनेह सिथिल सरीर सो।<br>
सुर,सिद्ध,मुनि,कबि कहत कोउ न प्रेमप्रिय रघुबीर सो।<br>
खग,सबरि,निसिचर,भालु,कपि किये आपु ते बंदित बड़े।<br>
तापर तिन्ह कि सेवा सुमिरि जिय जात जनु सकुचनि गड़े ॥ ४ ॥<br>
स्वामीको सुभाव कह्यो सो जब उर आनिहै।<br>
सोच सकल मिटिहै, राम भलो मन मानिहैं ॥<br>
भलो मानिहै रघुनाथ जोरि जो हाथ माथो नाइहै।<br>
ततकाल तुलसीदास जीवन-जनमको फल पाइहै ॥<br>
जपि नाम करहि प्रनाम,कहि गुन-ग्राम,रामहिं धरि हिये।<br>
बिचरहि अवनि अवनीस-चरनसरोज मन-मधुकर किये ॥ ५ ॥</p>
<h3 id="१३६-१">१३६ (१)</h3>
<p>जिव जबते हरितें बिलगान्यो। तबतें देह गेह निज जान्यो ॥<br>
मायाबस स्वरुप बिसरायो। तेहि भ्रमतें दारुन दुख पायो ॥<br>
पायो जो दारुन दुसह दुख, सुख-लेस सपनेहुँ नहिं मिल्यो।<br>
भव-सूल,सोक अनेक जेहि, तेहि पंथ तू हठि हठि चल्यो ॥<br>
बहु जोनि जनम,जरा,बिपति, मतिमंद! हरि जान्यो नहीं।<br>
श्रीराम बिनु बिश्राम मूढ़! बिचारु, लखि पायो कहीं ॥</p>
<h3 id="२">(२)</h3>
<p>आनँद-सिंधु-मध्य तव बासा। बिनु जाने कस मरसि पियासा ॥<br>
मृग-भ्रम-बारि सत्य जिय जानी। तहँ तू मगन भयो सुख मानी ॥<br>
तहँ मगन मज्जसि,पान करि,त्रयकाल जल नाहीं जहाँ। निज सहज अनुभव रूप तव खल! भूलि अब आयो तहाँ ॥<br>
निरमल,निरंजन,निरबिकार,उदार,सुख तैं परिहर् यो। निःकाज राज बिहाय नृप इव सपन कारागृह पर् यो ॥</p>
<h3 id="३">(३)</h3>
<p>तैं निज करम-डोरि दृढ़ कीन्हीं। अपने करनि गाँठि गहि दीन्हीं ॥<br>
ताते परबस पर् यो अभागे। ता फल गरभ-बास-दुख आगे ॥<br>
आगे अनेक समूह संसृत उदरगत जान्यो सोऊ। सिर हेठ,ऊपर चरन, संकट बात नहिं पूछै कोऊ ॥<br>
सोनित-पुरीष जो मूत्र-मल कृमि-कर्दमावृत सोवई। कोमल सरीर,गँभीर बेदन, सीस धुनि-धुनि रोवई ॥</p>
<h3 id="४">(४)</h3>
<p>तू निज करम-जालल जहँ घेरो। श्रीहरि संग तज्यो नहिं तेरो ॥<br>
बहुबिधि प्रतिपालन प्रभु कीन्हों। परम कृपालु ग्यान तोहि दीन्हों ॥<br>
तोहि दियो ग्यान-बिबेक,जनम अनेककी तब सुधि भई। तेहि ईसकी हौं सरन, जाकी बिषम माया गुनमई ॥<br>
जेहि किये जीव-निकाय बस,रसहीन,दिन-दिन अति नई। सो करौ बेगि सँभारि श्रीपति,बिपति, महँ जेहि मति दई ॥</p>
<h3 id="५-1">(५)</h3>
<p>पुनि बहुबिधि गलानि जिय मानी। अब जग जाइ भजौं चक्रपानी ॥<br>
ऐसेहि करि बिचार चुप साधी। प्रसव-पवन प्रेरेउ अपराधी ॥<br>
प्रेर् यो जो परम प्रचंड मारुत,कष्ट नाना तैं सह्यो। सो ग्यान,ध्यान,बिराग,अनुभव जातना-पावक दह्यो ॥<br>
अति खेद ब्याकुल,अलप बल,छिन एक बोलि न आवई। तव तीव्र कष्ट न जान कोउ, सब लोग हरषित गावई ॥</p>
<h3 id="६">(६)</h3>
<p>बाल दसा जेते दुख पाये। अति असीम, नहिं जाहिं गनाये ॥<br>
छुधा-ब्याधि-बाधा भइ भारी। बेदन नहिं जानै महतारी ॥<br>
जननी न जानै पीर सो,केहि हेतु सिसु रोदन करै। सोइ करै बिबिध उपाय, जातें अधिक तुव छाती जरै ॥<br>
कौमार,सैसव अरु किसोर अपार अघ को कहि सकै। ब्यतिरेक तोहि निरदय! महाखल! आन कहु को सहि सकै ॥</p>
<h3 id="७-1">(७)</h3>
<p>जोबन जुवती सँग रँग रात्यो। तब तू महा मोह-मद मात्यो ॥<br>
ताते तजी धरम-मरजादा। बिसरे तब सब प्रथम बिषादा ॥<br>
बिसरे बिषाद,निकाय-संकट समुझि नहिं फाटत हियो। फिरि गर्भगत-आवर्त सृंसतिचक्र जेहि होइ सोइ कियो ॥<br>
कृमि-भस्म-बिट-परिनाम तनु, तेहि लागि जग बैरी भयो। परदार,परधन,द्रोहपर,संसार बाढ़ै नित नयो ॥</p>
<h3 id="८-1">(८)</h3>
<p>देखत ही आई बिरुधाई। जो तैं सपनेहुँ नाहिं बुलाई ॥<br>
ताके गुन कछु कहे न जाहीं। सो अब प्रगट देखु तनु माहीं ॥<br>
सो प्रगट तनु जरजर जराबस,ब्याधि,सूल सतावई। सिर-कंप,इन्द्रिय-सक्ति प्रतिहत,बचन काहु न भावई ॥<br>
गृहपालहूतें अति निरादर,खान-पान न पावई। ऐसिहु दसा न बिराग तहँ,तृष्णा-तरंग बढ़ावई ॥</p>
<h3 id="९-1">(९)</h3>
<p>कहि को सकै महाभव तेरे। जनम एकके कछुक गनेरे ॥<br>
चारि खानि संतत अवगाहीं। अजहुँ न करु बिचार मन माहीं ॥<br>
अजहुँ बिचारु,बिकार तजि, भजु राम जन-सुखदायकं। भवसिंधु दुस्तर जलरथं, भजु चक्रधर सुरनायकं ॥<br>
बिनु हेतु करुनाकर,उदारे, अपार-माया-तारनं। कैवल्य-पति,जगपति,रमापति,प्रानपति,गतिकारनं ॥</p>
<h3 id="१०">(१०)</h3>
<p>रघुपति-भगति सुलभ,सुखकारी। सो त्रयताप-सोक-भय-हारी ॥<br>
बिनु सतसंग भगति नहिं होई। ते तब मिलै द्रवै जब सोई ॥<br>
जब द्रवै दीनदलयालु राघव, साधु-संगति पाइये। जेहि दरस-परस-समागमादिक पापरासि नसाइये ॥<br>
जिनके मिले दुख-सुख समान, अमानतादिक गुन भये। मद-मोह लोभ-बिषाद-क्रोध सुबोधतें सहजहिं गये ॥</p>
<h3 id="११">(११)</h3>
<p>सेवत साधु द्वैत-भय भागै। श्रीरघुबीर-चरन लय लागै ॥<br>
देह-जनित विकार सब त्यागै। तब फिरि निज स्वरूप अनुरागै ॥<br>
अनुराग सो निज रूप जो जगतें बिलच्छन देखिये। सन्तोष,सम,सीतल,सदा दम, देहवंत न लेखिये ॥<br>
निरमल,निरामय,एकरस,तेहि हरष-सोक न ब्यापई। त्रैलोक-पावन सो सदा जाकी दसा ऐसी भई ॥</p>
<h3 id="१२-1">(१२)</h3>
<p>जो तेहि पंथ चलै मन लाई। तौ हरि काहे न होहिं सहाई।<br>
जो मारग श्रुति-साधु दिखावै। तेहि पथ चलत सबै सुख पावै ॥<br>
पावै सदा सुख हरि-कृपा,संसार-आसा तजि रहै। सपनेहुँ नहीं सुख द्वैत-दरसन, बात कोटिक को कहै ॥<br>
द्विज,देव,गुरु,हरि,संत बिनु संसार-पार न पाइये। यह जानि तुलसीदास त्रासहरन रमापति गाइये ॥</p>
<h3 id="१३७">१३७</h3>
<p>जो पै कृपा रघुपति कृपालुकी, बैर औरके कहा सरै।<br>
होइ न बाँको बार भगतको, जो कोउ कोटि उपाय करै ॥ १ ॥<br>
तकै नीचु जो मीचु साधुकी, सो पामर तेहि मीचू मरै ॥ ñ<br>
बेद-बिदित प्रहलाद-कथा सुनि, को न भगति-पथ पाउँ धरै ? ॥ २ ॥<br>
गज उधारि हरि थप्यो बिभीषन, ध्रुव अबिचल कबहूँ न टरै।<br>
अंबरीष की साप सुरति करि, अजहुँ महामुनि ग्लानि गरै ॥ ३ ॥<br>
सों धौं कहा जु न कियो सुजोधन, अबुध आपने मान जरै।<br>
प्रभु-प्रसाद सौभाग्य बिजय-जस, पांडवनै बरिआइ बरै ॥ ४ ॥<br>
जोइ जोइ कूप खनैगो परकहँ, सो सठ फिरि तेहि कूप परै।<br>
सपनेहुँ सुख न संतद्रोहीकहँ, सुरतरु सोउ बिष-फरनि फरै ॥ ५ ॥<br>
है काके द्वै सीस ईसके जौ हठि जनकी सीवँ चरै।<br>
तुलसिदास रघुबीर-बाहुबल सदा अभय काहु न डरै ॥ ६ ॥</p>
<h3 id="१३८">१३८</h3>
<p>कबहुँ सो कर-सरोज रघुनायक! धरिहौ नाथ सीस मेरे।<br>
जेहि कर अभय किये जन आरे, बारकल बिबस नाम टेरे ॥ १ ॥<br>
जेहि कर-कमल कठोर संभुधन भंजि जनक-संसय मेट्यो।<br>
जेहि कर-कमल उठाइ बंधु ज्यों, परम प्रीती केवट भेंट्यो ॥ २ ॥<br>
जेहि कर-कमल कृपालु गीधकहँ, पिंड देइ निजधाम दियो।<br>
जेहि कर बालि बिदारि दास-हित, कपिकुल-पति सुग्रीव कियो ॥ ३ ॥<br>
आयो सरन सभीत बिभीषन जेहि कर-कमल तिलक कीन्हों।<br>
जेहि कर गहि सर चाप असुर हति, अभयदान देवन्ह दीन्हों ॥ ४ ॥<br>
सीतल सुखद छाँह जेहि करकी, मेटति पापो,ताप,माया।<br>
निसि-बासर तेहि कर सरोजकी, चाहत तुलसिदास छाया ॥ ५ ॥</p>
<h3 id="१३९">१३९</h3>
<p>दीनदयालु,दुरित दारिद दुख दुनी दुसह तिहुँ ताप तई है।<br>
देव दुवार पुकारत आरत, सबकी सब सुख हानि भई है ॥ १ ॥<br>
प्रभुके बचन,बेद-बुध-सम्मत,&lsquo;मम मूरति महिदेवमई है&rsquo;।<br>
तिनकी मति रिस-राग-मोह-मद,लोभ लालची लीलि लई है ॥ २ ॥<br>
राज-समाज कुसाज कोटि कटु कलपित कलुष कुचाल नई है।<br>
नीति,प्रतीति,प्रीति परमित पति हेतुबाद हठि हेरि हई है ॥ ३ ॥<br>
आश्रम-बरन-धरम-बिरहित जग, लोक-बेद-मरजाद गई है।<br>
प्रजा पतित,पाखंड-पापरत, अपने अपने रंग रई है ॥ ४ ॥<br>
सांति,सत्य,सुभ,रीति गई घटि,बढ़ी कुरीति,कपट-कलई है।<br>
सीदत साधु,साधुता सोचति,खल बिलसत,हुलसति खलई है ॥ ५ ॥<br>
परमारथ स्वारथ,साधन भये अफल,सफल नहिं सिद्धि सई है।<br>
कामधेनु-धरनी कलि-गोमर-बिबस बिकल जामति न बई है ॥ ६ ॥<br>
कलि-करनी बरनिय कहाँ लौं,करत फिरत बिनु टहल टई है।<br>
तापर दाँत पीसि कर मींजत, को जानै चित कहा ठई है ॥ ७ ॥<br>
त्यों त्यों नीच चढ़त सिर ऊपर, ज्यों ज्यों सीलबस ढील दई है।<br>
सरुष बरजि तरजिये तरजनी, कुम्हिलैहै कुम्हड़ेकी जई है ॥ ८ ॥<br>
दीजै दादि देखि ना तौ बलि, महि मोद-मंगल रितई है।<br>
भरे भाग अनुराग लोग कहैं, राम कृपा-चितवनि चितई है ॥ ९ ॥<br>
बिनती सुनि सानंद हेरि हँसि, करुना-बारिñ भूमि भिजई है।<br>
राम-राज भयो काज,सगुन सुभ, राजा राम जगत-बिजई है ॥ १० ॥<br>
समरथ बड़ो,सुजान सुसाहब, सुकृत-सैन हारत जितई है।<br>
सुजन सुभाव सराहत सादर, अनायास साँसति बितई है ॥ ११ ॥<br>
उथपे थपन,उजारि बसावन, गई बहोरि बिरद सदई है।<br>
तुलसी प्रभु आरत-आरतिहर, अभयबाँह केहि केहि न दई है ॥ १२ ॥</p>
<h3 id="१४०">१४०</h3>
<p>ते नर नरकरूप जीवत जग भव-भंजन-पद-बिमुख अभागी।<br>
निसिबासर रुचिपाप असुचिमन,खलमति-मलिन,निगमापथ-त्यागी ॥ १ ॥<br>
नहिं सतसंग भजन नहिं हरिको,स्त्रवन न राम-कथा-अनुरागी।<br>
सुत-बित-दार-भवन-ममता-निसि सोवत अति, न कबहुँ मति जागी ॥ २ ॥<br>
तुलसिदास हरिनाम-सुधा तजि, सठ हठि पियत बिषय-बिष माँगी।<br>
सूकर-स्वान-सृगाल,सरिस जन, जनमत जगत जननि-दुख लागी ॥ ३ ॥</p>
<h3 id="१४१">१४१</h3>
<p>रामचंद्र! रघुनायक तुमसों हौं बिनती केहि भाँति करौं।<br>
अघ अनेक अवलोकि आपने, अनघ नाम अनुमानि डरौं ॥ १ ॥<br>
पर-दुख दुखी सुखी पर-सुख ते, संत-सील नहिं हृदय धरौं।<br>
देखि आनकी बिपति परम सुख, सुनि संपति बिनु आगि जरौं ॥ २ ॥<br>
भगति-बिराग-ग्यान साधन कहि बहु बिधि डहकत लोग फिरों।<br>
सिव-सरबस सुखधाम नाम तव, बेचि नरकप्रद उदर भरौं ॥ ३ ॥<br>
जानत हौं निज पाप जलधि जिय, जल-सीकर सम सुनत लरौं।<br>
रज-सम-पर अवगुन सुमेरु करि, गुन गिरि-सम रजतें निदरौं ॥ ४ ॥<br>
नाना बेष बनाय दिवस-निसि, पर-बित जेहि तेहि जुगुति हरौं।<br>
एकौ पल न कबहुँ अलोल चित हित दै पद-सरोज सुमिरौं ॥ ५ ॥<br>
जो आचरन बिचारहु मेरो,कलप कोटि लगि औटि मरौं।<br>
तुलसिदास प्रभु कृपा-बिलोकनि,गोपद-ज्यों भवसिंधु तरौं ॥ ६ ॥</p>
<h3 id="१४२">१४२</h3>
<p>सकुचत हौं अति राम कृपानिधि! क्यों करि बिनय सुनावौं।<br>
सकल धरम बिपरीत करत,केहि भाँति नाथ! मन भावौ ॥ १ ॥<br>
जानत हौं हरि रूप चराचर, मैं हठि नयन न लावौं।<br>
अंजन-केस-सिखा जुवती, तहँ लोचन-सलभ पठावौं ॥ २ ॥<br>
स्त्रवननिको फल कथा तुम्हारी, यह समुझौं,समुझावौं।<br>
तिन्ह स्त्रवननि परदोष निरंतर सुनि सुनि भरि भरि तावौं ॥ ३ ॥<br>
जेहि रसना गुन गाइ तिहारे, बिनु प्रयास सुख पावौं।<br>
तेहि मुख पर-अपवाद भेक ज्यों रटि-रटि जनम नसावौं ॥ ४ ॥<br>
&lsquo;करहु हृदय अति बिमल बसहिं हरि&rsquo;, कहि कहि सबहिं सिखावौं।<br>
हौं निज उर अभिमान-मोह-मद खल-मंडली बसावौं ॥ ५ ॥<br>
जो तनु धरि हरिपद साधहिं जन, सो बिनु काज गँवावौं।<br>
हाटक-घट भरि धर् यो सुधा गृह, तजि नभ कूप खनावौं ॥ ६ ॥<br>
मन-क्रम-बचन लाइ कीन्हे अघ, ते करि जतन दुरावौं।<br>
पर-प्रेरित इरषा बस कबहुँक किय कछु सुभ,सो जनावौं ॥ ७ ॥<br>
बिप्र-द्रोह जनु बाँट पर् यो, हठि सबसों बैर बढ़ावौ।<br>
ताहूपर निज मति-बिलास सब संतन माँझ गनावौं ॥ ८ ॥<br>
निगम सेस सारद निहोरि जो अपने दोष कहावौं।<br>
तौ न सिराहिं कलप सत लगि प्रभु, कहा एक मुख गावौं ॥ ९ ॥<br>
जो करनी आपनी बिचारौं, तौं कि सरन हौं आवौं।<br>
मृदुल सुभाउ सील रघुपतिको, सो बल मनहिं दिखावौं ॥ १० ॥<br>
तुलसिदास प्रभु सो गुन नहिं, जेहि सपनेहुँ तुमहिं रिझावौं।<br>
नाथ-कृपा भवसिंधु धेनुपद सम जो जानि सिरावौं ॥ ११ ॥</p>
<h3 id="१४३">१४३</h3>
<p>सुनहु राम रघुबीर गुसाई, मन अनीति-रत मेरो।<br>
चरन-सरोज बिसारि तिहारे, निसिदिन फिरत अनेरो ॥ १ ॥<br>
मानत नाहिं निगम-अनुसासन, त्रास न काहू केरो।<br>
भूल्यो सूल करम-कोलुन्ह तिल ज्यों बहु बारनि पेरो ॥ २ ॥<br>
जहँ सतसंग कथा माधवकी, सपनेहुँ करत न फेरो।<br>
लोभ-मोह-मद-काम-कोह-रत, तिन्हसों प्रेम घनेरो ॥ ३ ॥<br>
पर-गुन सुनत दाह, पर-दूषन सुनत हरख बहुतेरो।<br>
आप पापको नगर बसावत, सहि न सकत पर खेरो ॥ ४ ॥<br>
साधन-फल,श्रुति-सार नाम तव, भव-सरिता कहँ बेरो।<br>
सो पर-कर काँकिनी लागि सठ, बेंचि होत हठि चेरो ॥ ५ ॥<br>
कबहुँक हौं संगति-प्रभावतें,जाँउ सुमारग नेरो।<br>
तब करि क्रोध संग कुमनोरथ देत कठिन भटभेरो ॥ ६ ॥<br>
इक हौं दीन,मलीन,हीनमति,बिपतिजाल अति घेरो।<br>
तापर सहि न जाय करुनानिधि, मनको दुसह दरेरो ॥ ७ ॥<br>
हारि पर् यो करि जतन बहुत बिधि, तातें कहत सबेरो।<br>
तुलसिदास यह त्रास मिटै जब हृदय करहु तुम डेरो ॥ ८ ॥</p>
<h3 id="१४४">१४४</h3>
<p>सो धौ को जो नाम-लाज ते, नहिं राख्यो रघुबीर।<br>
कारुनीक बिनु कारन ही हरि हरी सकल भव-भीर ॥ १ ॥<br>
बेद-बिदित,जग-बिदित अजामिल बिप्रबंधु अघ-धाम।<br>
घोर जमालय जात निवार् यो सुत-हित सुमिरत नाम ॥ २ ॥<br>
पसु पामर अभिमान-सिंधु गज ग्रस्यो आइ जब ग्राह।<br>
सुमिरत सकृत सपदि आये प्रभु, हर् यो दुसह उर दाह ॥ ३ ॥<br>
ब्याध,निषाद,गीध,गनिकादिक, अगनित औगुन-मूल।<br>
नाम-औटतें राम सबनिकी दूरि करी सब सूल ॥ ४ ॥<br>
केहि आचरन घाटि हौं तिनतें, रघुकुल-भूषन भूप।<br>
सीदत तुलसिदास निसिबासर पर् यो भीम तम-कूप ॥ ५ ॥</p>
<h3 id="१४५">१४५</h3>
<p>कृपासिंधु! जन दीन दुवारे दादि न पावत काहे।<br>
जब जहँ तुमहिं पुकारत आरत, तहँ तिन्हके दुख दाहे ॥ १ ॥<br>
गज,प्रहलाद,पांडुसुत,कपि सबको रिपु-संकट मेट्यो।<br>
प्रनत,बंधु-भय-बिकल,बिभीषन,उठि सो भरत ज्यों भेट्यो ॥ २ ॥<br>
मैं तुम्हरो लेइ नाम ग्राम इक उर आपने बसावों।<br>
भजन,बिबेक,बिराग,लोग भले, मैं क्रम-क्रम करि ल्यावों ॥ ३ ॥<br>
सुनि रिस भरे कुटिल कामादिक, करहिं जोर बरिआई।<br>
तिन्हहिं उजारि नारि-अरि-धन पुर राखहिं राम गुसाईं ॥ ४ ॥<br>
सम-सेवा-छल-दान-दंड हौं, रचि उपाय पचि हार् यो।<br>
बिनु कारनको कलह बड़ो दुख, प्रभुसों प्रगटि पुकार् यो ॥ ५ ॥<br>
सुर स्वारथी,अनीस,अलायक,निठुर,दया चित नाहीं।<br>
जाउँ कहाँ, को बिपति-निवारक, भवतारक जग माही ॥ ६ ॥<br>
तुलसी जदपि पोच,तउ तुम्हरो, और न काहु केरो।<br>
दीजै भगति-बाँह बारक, ज्यों सुबस बसै अब खेरो ॥ ७ ॥</p>
<h3 id="१४६">१४६</h3>
<p>हौं सब बिधि राम, रावरो चाहत भयो चेरो।<br>
ठौर ठौर साहबी होत है, ख्याल काल कलि केरो ॥ १ ॥<br>
काल-करम-इंद्रिय,बिषय गाहकगन घेरो।<br>
हौं न कबूलत, बाँधि कै मोल करत करेरो ॥ २ ॥<br>
बंदि-छोर तेरो नाम है, बिरुदैत बड़ेरो।<br>
मैं कह्यो, तब छल-प्रीति कै माँगे उर डेरो ॥ ३ ॥<br>
नाम-ओट अब लगि बच्यो मलजुग जग जेरो।<br>
अब गरीब जन पोषिये पाइबो न हेरो ॥ ४ ॥<br>
जेहि कौतुक बक/खग स्वानको प्रभु न्याव निबेरो।<br>
तेहि कौतुक कहिये कृपालु! &lsquo;तुलसी है मेरो&rsquo; ॥ ५ ॥</p>
<h3 id="१४७">१४७</h3>
<p>कृपासिंधु ताते रहौं निसिदिन मन मारे।<br>
महाराज! लाज आपुही निज जाँघ उघारे ॥ १ ॥<br>
मिले रहैं, मार् यौ चहै कामादि संघाती।<br>
मो बिनु रहै न, मेरियै जारैं छल छाती ॥ २ ॥<br>
बसत हिये हित जानि मैं सबकी रुचि पाली।<br>
कियो कथकको दंड हौं जड़ करम कुचाली ॥ ३ ॥<br>
देखी सुनी न आजु लौं अपनायति ऐसी।<br>
करहिं सबै सिर मेरे ही फिरि परै अनैसी ॥ ४ ॥<br>
बड़े अलेखी लखि परै, परिहरै न जाहीं।<br>
असमंजसमें मगन हौं, लीजै गहि बाहीं ॥ ५ ॥<br>
बारक बलि अवलोकिये, कौतुक जन जी को।<br>
अनायास मिटि जाइगो संकट तुलसीको ॥ ६ ॥</p>
<h3 id="१४८">१४८</h3>
<p>कहौ कौन मुहँ लाइ कै रघुबीर गुसाई।<br>
सकुचत समुझत आपनी सब साइँ दुहाई ॥ १ ॥<br>
सेवत बस,सुमिरत सखा, सरनागत सो हौं।<br>
गुनगन सीतानाथके चित करत न हौं हौं ॥ २ ॥<br>
कृपासिंधु बंधु दीनके आरत-हितकारी।<br>
प्रनत-पाल बिरुदावली सुनि जानि बिसारी ॥ ३ ॥<br>
सेइ न धेइ न सुमिरि कै पद-प्रीति सुधारी।<br>
पाइ सुसाहिब राम सों, भरि पेट बिगारी ॥ ४ ॥<br>
नाथ गरीबनिवाज हैं,मैं गही न गरीबी।<br>
तुलसी प्रभु निज ओर तें बनि परै सो कीबी ॥ ५ ॥</p>
<h3 id="१४९">१४९</h3>
<p>कहाँ जाउँ, कासों कहौं, और ठौर न मेरे।<br>
जनम गँवायो तेरे ही द्वार किंकर तेरे ॥ १ ॥<br>
मै तौ बिगारी नाथ सों आरतिके लीन्हें।<br>
तोहि कृपानिधि क्यों बनै मेरी-सी कीन्हें ॥ २ ॥<br>
दिन-दुरदिन दिन-दुरदसा, दिन-दुख दिन-दूषन।<br>
जब लौं तू न बिलोकिहै रघुबंस-बिभूषन ॥ ३ ॥<br>
दई पीठ बिनु डीठ मैं तुम बिस्व बिलोचन।<br>
तो सों तुही न दूसरो नत-सोच-बिमोचन ॥ ४ ॥<br>
पराधीन देव दीन हौं,स्वाधीन गुसाईं।<br>
बोलनिहारे सों करै बलि बिनयकी झाई ॥ ५ ॥<br>
आपु देखि मोहि देखिये जन मानिय साँचो।<br>
बड़ी ओट रामनामकी जेहि लई सो बाँचो ॥ ६ ॥<br>
रहनि रीति राम रावरी नित हिय हुलसी है।<br>
ज्यों भावै त्यों करु कृपा तेरो तुलसी है ॥ ७ ॥</p>
<h3 id="१५०">१५०</h3>
<p>रामभद्र! मोहिं आपनो सोच है अरु नाहीं।<br>
जीव सकल संतापके भाजन जग माहीं ॥ १ ॥<br>
नातो बड़े समर्थ सों इक ओर किधौं हूँ।<br>
तोको मोसे अति घने मोको एकै तूँ ॥ २ ॥<br>
बड़ी गलानि हिय हानि है सरबग्य गुसाईं।<br>
कूर कुसेवक कहत हौं सेवककी नाई ॥ ३ ॥<br>
भलो पोच रामको कहैं मोहि सब नरनारी।<br>
बिगरे सेवक स्वान ज्यों साहिब-सिर गारी ॥ ४ ॥<br>
असमंजस मनको मिटै सो उपाय न सूझै।<br>
दीनबंधु! कीजै सोई बनि परै जो बूझै ॥ ५ ॥<br>
बिरुदावली बिलोकिये तिन्हमें कोउ हौं हौं।<br>
तुलसी प्रभुको परिहर् यो सरनागत सो हौं ॥ ६ ॥</p>
<h3 id="१५१">१५१</h3>
<p>जो पै चेराई रामकी करतो न लजातो।<br>
तौ तू दाम कुदाम ज्यों कर-कर न बिकातो ॥ १ ॥<br>
जपत जीह रघुनाथको नाम नहिं अलसातो।<br>
बाजीगरके सूम ज्यों खल खेह न खातो ॥ २ ॥<br>
जौ तू मन! मेरे कहे राम-नाम कमातो।<br>
सीतापति सनमुख सुखी सब ठाँव समातो ॥ ३ ॥<br>
राम सोहाते तोहिं जौ तू सबहिं सोहातो।<br>
काल करम कुल कारनी कोऊ न कोहातो ॥ ४ ॥<br>
राम-नाम अनुरागही जिय जो रतिआतो।<br>
स्वारथ-परमारथ-पथी तोहिं सब पतिआतो ॥ ५ ॥<br>
सेइ साधु सुनि समुझि कै पर-पीर पिरातो।<br>
जनम कोटिको काँदले हृद-हृदय थिरातो ॥ ६ ॥<br>
भव-मग अगम अनंत है, बिनु श्रमहि सिरातो।<br>
महिमा उलटे नामकी मुनि कियो किरातो ॥ ७ ॥<br>
अमर-अगम तनु पाइ सो जड़ जाय न जातो।<br>
होतो मंगल-मूल तू, अनुकूल बिधातो ॥ ८ ॥<br>
जो मन-प्रीति-प्रतीतिसों राम-नामहिं रातो।<br>
नसातो तुलसी रामप्रसादसों तिहुँताप &mdash;&mdash;- ॥ ९ ॥<br>
नसातो</p>
<h3 id="१५२">१५२</h3>
<p>राम भलाई आपनी भल कियो न काको।<br>
जुग जुग जानकीनाथको जग जागत साको ॥ १ ॥<br>
ब्रह्मादिक बिनती करी कहि दुख बसुधाको।<br>
रबिकुल-कैरव-चंद भो आनंद-सुधाको ॥ २ ॥<br>
कौसिक गरत तुषार ज्यों तकि तेज तियाको।<br>
प्रभु अनहित हित को दियो फल कोप कृपाको ॥ ३ ॥<br>
हर् यो पाप आप जाइकै संताप सिलाको।<br>
सोच-मगन काढ्यो सही साहिब मिथिलाको ॥ ४ ॥<br>
रोष-रासि भृगुपति धनी अहमिति ममताको।<br>
चितवत भाजन करि लियो उपसम समताको ॥ ५ ॥<br>
मुदित मानि आयसु चले बन मातु-पिताको।<br>
धरम-धुरंधर धीरधुर गुन-सील-जिता को ? ॥ ६ ॥<br>
गुह गरीब गतग्याति हू जेहि जिउ न भखा को ?<br>
पायो पावन प्रेम ते सनमान सखाको ॥ ७ ॥<br>
सदगति सबरी गीधकी सादर करता को ?<br>
सोच-सींव सुग्रीवके संकट-हरता को ? ॥ ८ ॥<br>
अस काल-गहा<br>
राखि बिभीषनको सकै &mdash;&mdash;&mdash;&ndash; को ?<br>
तेहि काल कहाँ<br>
आज बिराजत राज है दसकंठ जहाँको ॥ ९ ॥<br>
बालिस बासी अवधको बूझिये न खाको।<br>
सो पाँवर पहुँचो तहाँ जहँ मुनि-मन थाको ॥ १० ॥<br>
गति न लहै राम-नामसों बिधि सो सिरिजा को ?<br>
सुमिरत कहत प्रचारि कै बल्लभ गिरिजाको ॥ ११ ॥<br>
अकनि अजामिलकी कथा सानंद न भा को ?<br>
नाम लेत कलिकालहू हरिपुरहिं न गा को ? ॥ १२ ॥<br>
राम-नाम-महिमा करै काम-भुरुह आको।<br>
साखी बेद पुरान है तुलसी-तन ताको ॥ १३ ॥</p>
<h3 id="१५३">१५३</h3>
<p>मेरे रावरियै गति है रघुपति बलि जाउँ ।<br>
निलज नीच निरधन निरगुन कहँ, जग दूसरो न ठाकुर ठाउँ ॥ १ ॥<br>
है घर-घर बहु भरे सुसाहिब, सूझत सबनि आपनो दाउँ ।<br>
बानर-बंधु बिभीषन-
हितु बिनु, कोसलपाल कहूँ न समाउँ ॥ २ ॥<br>
प्रनतारति- भंजन जन-रंजन, सरनागत पबि-पंजर नाउँ ।<br>
कीजै दास दासतुलसी अब, कृपासिंधु बिनु मोल बिकाउँ ॥ ३ ॥</p>
<h3 id="१५४">१५४</h3>
<p>देव ! दूसरो कौन दीनको दयालु ।<br>
सीलनिधान सुजान-सिरोमनि, सरनागत-प्रिय प्रनत-पालु ॥ १ ॥<br>
को समरथ सरबग्य सकल प्रभु, सिव-सनेह-मानस मरालु ।<br>
को साहिब किये मीत प्रीतिबस खग निसिचर कपि भील भालु ॥ २ ॥<br>
नाथ हाथ माया-प्रपंच सब,जीव-दोष-गुन-करम-कालु ।<br>
तुलसिदास भलो पोच रावरो, नेकु निरखि कीजिये निहालु ॥ ३ ॥</p>
<h3 id="१५५">१५५</h3>
<p>बिस्वास एक राम-नामको ।<br>
मानत नहि परतीति अनत ऐसोइ सुभाव मन बामको ॥ १ ॥<br>
पढिबो पर् यो न छठी छ मत रिगु जजुर अथर्वन सामको ।<br>
ब्रत तीरथ तप सुनि सहमत पचि मरै करै तन छाम को ? ॥ २ ॥<br>
करम-जाल कलिकाल कठिन आधीन सुसाधित दामको ।<br>
ग्यान बिराग जोग जप तप, भय लोभ मोह कोह कामको ॥ ३ ॥<br>
सब दिन सब लायक भव गायक रघुनायक गुन-ग्रामको ।<br>
बैठे नाम-कामतरु-तर डर कौन घोर घन घामको ॥ ४ ॥<br>
को जानै को जैहै जमपुर को सुरपुर पर धामको ।<br>
तुलसिहिं बहुत भलो लागत जग जीवन रामगुलामको ॥ ५ ॥</p>
<h3 id="१५६">१५६</h3>
<p>कलि नाम कामतरु रामको ।<br>
दलनिहार दारिद दुकाल दुख, दोष घोर घन घामको ॥ १ ॥<br>
नाम लेत दाहिनो होत मन,बाम बिधाता बामको ।<br>
कहत मुनीस महेस महातम,उलटे सूधे नामको ॥ २ ॥<br>
भलो लोक-परलोक तासु जाके बल ललित-ललामको ।<br>
तुलसी जग जानियत नामते सोच न कूच मुकामको ॥ ३ ॥</p>
<h3 id="१५७">१५७</h3>
<p>सेइये सुसाहिब राम सो ।<br>
सुखद सुसील सुजान सूर सुचि, सुंदर कोटिक काम सो ॥ १ ॥<br>
सारद सेस साधु महिमा कहैं, गुनगन-गायक साम सो ।<br>
सुमिरि सप्रेम नाम जासों रति चाहत चंद्र-ललाम सो ॥ २ ॥<br>
गमन बिदेस न लेस कलेसको,सकुचत सकृत प्रनाम सो ।<br>
साखी ताको बिदित बिभीषन, बैठो है अबिचल धाम सो ॥ ३ ॥<br>
टहल सहल जन महल-महल,जागत चारो जुग जाम सो ।<br>
देखत दोष न रीझत ,रीझत सुनि सेवक गुन-ग्राम सो ॥ ४ ॥<br>
जाके भजे तिलोक-तिलक भये,त्रिजग जोनि तनु तामसो ।<br>
तुलसी ऐसे प्रभुहिं भजै जो न ताहि बिधाता बाम सो ॥ ५ ॥</p>
<h3 id="रग-नट-------१५८">राग नट       १५८</h3>
<p>कैसे देउँ नाथहिं खोरि ।<br>
काम-लोलुप भ्रमत मन हरि भगति परिहरि तोरि ॥ १ ॥<br>
बहुत प्रीति पुजाइबे पर, पूजिबे पर थोरि।<br>
देत सिख सिखयो न मानत,मूढ़ता असि मोरि ॥ २ ॥<br>
किये सहित सनेह जे अघ हृदय राखे चोरि ।<br>
संग-बस किये सुभ सुनाये सकल लोक निहोरि ॥ ३ ॥<br>
करौं जो कछु धरौं सचि-पचि सुकृत-सिला बटोरि ।<br>
पैठि उर बरबस दयानिधि दंभ लेत अँजोरि ॥ ४ ॥<br>
लोभ मनहिं नचाव कपि ज्यों, गरे आसा-डोरि ।<br>
बात कहौं बनाइ बुध ज्यों, बर बिराग निचोरि ॥ ५ ॥<br>
एतेहुँ पर तुम्हरो कहावत,लाज अँचई घोरि ।<br>
निलजता पर रीझि रघुबर, देहु तुलसिहिं छोरि ॥ ६ ॥</p>
<h3 id="१५९">१५९</h3>
<p>है प्रभु ! मेरोई सब दोसु ।<br>
सीलसींधु कृपालु नाथ अनाथ आरत-पोसु ॥ १ ॥<br>
बेष बचन बिराग मन अघ अवगुननिको कोसु ।<br>
राम प्रीती प्रतीति पोली, कपट-करतब ठोसु ॥ २ ॥<br>
राग-रंग कुसंग ही सों, साधु-संगति रोसु ।<br>
चहत केहरि-जसहिं सेइ सृगाल ज्यों खरगोसु ॥ ३ ॥<br>
संभु-सिखवन रसन हूँ नित राम-नामहिं घोसु ।<br>
दंभहू कलि नाम कुंभज सोच-सागर-सोसु ॥ ४ ॥<br>
मोद-मंगल-मूल अति अनुकूल निज निरजोसु ।<br>
रामनाम प्रभाव सुनि तुलसिहुँ परम परितोसु ॥ ५ ॥</p>
<h3 id="१६०">१६०</h3>
<p>मैं हरि पतित-पावन सुने ।<br>
मैं पतित तुम पतित-पावन दोउ बानक बने ॥ १ ॥<br>
ब्याध गनिका गज अजामिल साखि निगमनि भने ।<br>
और अधम अनेक तारे जात कापै गने ॥ २ ॥<br>
जानि नाम अजानि लीन्हें नरक सुरपुर मने ।<br>
दासतुलसी सरन आयो, राखिये आपने ॥ ३ ॥</p>
<h3 id="रग-मलर-------१६१">राग मलार       १६१</h3>
<p>तों सों प्रभु जो पै कहुँ कोउ होतो ।<br>
तो सहि निपट निरादर निसिदिन, रटि लटि ऐसो घटि को तो ॥ १ ॥<br>
कृपा-सुधा-जलदान माँगिबो कहाँ सो साँच निसोतो ।<br>
स्वाति-सनेह-सलिल-सुख चाहत चित-चातक सो पोतो ॥ २ ॥<br>
काल-करम-बस मन कुमनोरथ कबहुँ कबहुँ कुछ भो तो ।<br>
ज्यों मुदमय बसि मीन बारि तजि उछरि भभरि लेत गोतो ॥ ३ ॥<br>
जितो दुराव दासतुलसी उर क्यों कहि आवत ओतो ।<br>
तेरे राज राय दसरथके, लयो बयो बिनु जोतो ॥ ४ ॥</p>
<h3 id="रगसरठ-------१६२">रागसोरठ       १६२</h3>
<p>ऐसो को उदार जग माहीं ।<br>
बिनु सेवा जो द्रवै दीनपर राम सरिस कोउ नाहीं ॥ १ ॥<br>
जो गति जोग बिराग जतन करि नहिं पावत मुनि ग्यानी ।<br>
सो गति देत गीध सबरी कहँ प्रभु न बहुत जिय जानी ॥ २ ॥<br>
जो संपति दस सीस अरप करि रावन सिव पहँ लीन्हीं ।<br>
सो संपदा बिभीषन कहँ अति सकुच-सहित हरि दीन्ही ॥ ३ ॥<br>
तुलसिदास सब भाँति सकल सुख जो चाहसि मन मेरो ।<br>
तौ भजु राम, काम सब पूरन करै कृपानिधि तेरो ॥ ४ ॥</p>
<h3 id="१६३">१६३</h3>
<p>एकै दानि-सिरोमनि साँचो।<br>
जोइ जाच्यो सोइ जाचकताबस, फिरि बहु नाच न नाचो ॥ १ ॥<br>
सब स्वारथी असुर सुर नर मुनि कोउ न देत बिनु पाये।<br>
कोसलपालु कृपालु कलपतरु,द्रवत सकृत सिर नाये ॥ २ ॥<br>
हरिहु और अवतार आपने, राखी बेद-बड़ाई।<br>
लै चिउरा निधि दई सुदामहिं जद्यपि बाल मिताई ॥ ३ ॥<br>
कपि सबरी सुग्रीव बिभीषन, को नहिं कियो अजाची।<br>
अब तुलसिहि दुख देति दयानिधि दारून आस-पिसाची ॥ ४ ॥</p>
<h3 id="१६४">१६४</h3>
<p>जानत प्रीति-रीति रघुराई।<br>
नाते सब हाते करी राखत राम सनेह-सगाई ॥ १ ॥<br>
नेह निबाहि देह तजि दसरथ, कीरति अचल चलाई।<br>
ऐसेहु पितु तें अधिक गीधपर ममता गुन गरुआई ॥ २ ॥<br>
तिय-बिरही सुग्रीव सखा लखि प्रानप्रिया बिसराई।<br>
रन पर् यो बंधु बिभीषन ही को, सोच हृदय अधिकाई ॥ ३ ॥<br>
घर गुरुगृह प्रिय सदन सासुरे,भइ जब जहँ पहुनाई।<br>
तब तहँ कहि सबरीके फलनिकी रुचि माधुरी न पाई ॥ ४ ॥<br>
सहज सरूप कथा मुनि बरनत रहत सकुचि सिर नाई।<br>
केवट मीत कहे सुख मानत बानर बंधु बड़ाई ॥ ५ ॥<br>
प्रेम-कनौड़ो रामसो प्रभु त्रिभुवन तिहुँकाल न भाई।<br>
तेरो रिनी हौं कह्यो कपि सों ऐसी मानही को सेवकाई ॥ ६ ॥<br>
तुलसी राम-सनेह-सील लखि, जो न भगति उर आई।<br>
तौ तोहिं जनमि जाय जननी जड़ तनु-तरुनता गवाँई ॥ ७ ॥</p>
<h3 id="१६५">१६५</h3>
<p>रघुबर! रावरि यहै बड़ाई।<br>
निदरि गनी आदर गरीबपर ,करत कृपा अधिकाई ॥ १ ॥<br>
थके देव साधन करि सब, सपनेहु नहिं देत दिखाई।<br>
केवट कुटिल भालु कपि कौनप, कियो सकल संग भाई ॥ २ ॥<br>
मिलि मुनिबृंद फिरत दंडक बन, सो चरचौ न चलाई।<br>
बारहि बार गीध सबरीकी बरनत प्रीति सुहाई ॥ ३ ॥<br>
स्वान कहे तें कियो पुर बाहिर, जती गयंद चढ़ाई।<br>
तिय-निंदक मतिमंद प्रजा रज निज नय नगर बसाई ॥ ४ ॥<br>
यहि दरबार दीनको आदर, रीति सदा चलि आई।<br>
दीनदयालु दीन तुलसीकी काहु न सुरति कराई ॥ ५ ॥</p>
<h3 id="१६६">१६६</h3>
<p>ऐसे राम दीन-हितकारी।<br>
अतिकोमल करुनानिधान बिनु कारन पर-उपकारी ॥ १ ॥<br>
साधन-हीन दीन निज अघ-बस, सिला भई मुनि-नारी।<br>
गृहतें गवनि परसि पद पावन घोर सापतें तारीं।२ ॥<br>
हिंसारत निषाद तामस बपु, पसु-समान बनचारी।<br>
भेंट्यो हृदय लगाइ प्रेमबस, नहिं कुल जाति बिचारी ॥ ३ ॥<br>
जद्यपि द्रोह कियो सुरपति-सुत, कह न जाय अति भारी।<br>
सकल लोक अवलोकि सोकहत, सरन गये भय टारी ॥ ४ ॥<br>
बिहँग जोनि आमिष अहार पर, गीध कौन ब्रतधारी।<br>
जनक-समान क्रिया ताकी निज कर सब भाँति सँवारी ॥ ५ ॥<br>
अधम जाति सबरी जोषित जड़, लोक-बेद तें न्यारी।<br>
जानि प्रीति, दै दरस कृपानिधि, सोउ रघुनात उधारी ॥ ६ ॥<br>
कपि सुग्रीव बंधु-भय-ब्याकुल आयो सरन पुकारी।<br>
सहि न सके दारुन दुख जनके, हत्यो बालि,सहि गारी ॥ ७ ॥<br>
रिपुको अनुज बिभीषन निशिचर, कौन भजन अधिकारी।<br>
सरन गये आगे ह्वे लीन्हौं भेट्यो भुजा पसारी ॥ ८ ॥<br>
असुभ होइ जिनके सुमिरे ते बानर रीछ बिकारी।<br>
बेद-बिदित पावन किये ते सब, महिमा नाथ! तुम्हारी ॥ ९ ॥<br>
कहँ लगि कहौं दीन अगनित जिन्हकी तुम बिपति निवारी।<br>
कलिमल-ग्रसित दासतुलसीपर, काहे कृपा बिसारी ? ॥ १० ॥</p>
<h3 id="१६७">१६७</h3>
<p>रघुपति-भगति करत कठिनाई।<br>
कहत सुगम करनी अपार जानै सोइ जेहि बनि आई ॥ १ ॥<br>
जो जेहि कला कुसल ताकहँ सोइ सुलभ सदा सुखकारी।<br>
सफरी सनमुख जल-प्रवाह सुरसरी बहै गज भारी ॥ २ ॥<br>
ज्यों सर्करा मिलै सिकता महँ, बलतें न कोउ बिलगावै।<br>
अति रसस्य सूच्छम पिपीलिका, बिनु प्रयास ही पावै ॥ ३ ॥<br>
सकल दृश्य निज उदर मेलि, सोवे निद्रा तजि जोगी।<br>
सोइ हरिपद अनुभवै परम सुख, अतिसय द्वैत-बियोगी ॥ ४ ॥<br>
सोक मोह भय हरष दिवस-निसि देस-काल तहँ नाहीं।<br>
तुलसिदास यहि दसाहीन संसय निरमूल न जाहीं ॥ ५ ॥</p>
<h3 id="१६८">१६८</h3>
<p>जो पै राम-चरन-रति होती।<br>
तौ कत त्रिबिध सूल निसिबासर सहते बिपति निसोती ॥ १ ॥<br>
जो संतोष-सुधा निसिबासर सपनेहुँ कबहुकँ पावै।<br>
तौ कत बिषय बिलोकि झूँठ जल मन-कुरंग ज्यों धावै ॥ २ ॥<br>
जो श्रीपति-महिमा बिचारि उर भजते भाव बढ़ाए।<br>
तौ कत द्वार-द्वार कूकर ज्यों फिरते पेट खलाए ॥ ३ ॥<br>
जे लोलुप भये दास आसके ते सबहीके चेरे।<br>
प्रभु-बिस्वास आस जीती जिन्ह, ते सेवक हरि केरे ॥ ४ ॥<br>
नहिं एकौ आचरन भजनको, बिनय करत हौं ताते।<br>
कीजै कृपा दासतुलसी पर, नाथ नामके नाते ॥ ५ ॥</p>
<h3 id="१६९">१६९</h3>
<p>जो मोही राम लागते मीठे।<br>
तौ नवरस षटरस-रस अनरस ह्वे जाते सब सीठे ॥ १ ॥<br>
बंचक बिषय बिबिध तनु धरि अनुभवे सुने अरु डीठे।<br>
यह जानत हौं हृदय आपने सपने न अघाइ उबीठे ॥ २ ॥<br>
तुलसिदास प्रभु सों एहि बल बचन कहत अति ढीठे।<br>
नामकी लाज राम करुनाकर केहि न दिये कर चीठे ॥ ३ ॥</p>
<h3 id="१७०">१७०</h3>
<p>यों मन कबहूँ तुमहिं न लाग्यो।<br>
ज्यों छल छाँड़ि सुभाव निरंतर रहत बिषय अनुराग्यो ॥ १ ॥<br>
ज्यों चितई परनारि, सुने पातक-प्रपंच घर-घरके।<br>
त्यों न साधु, सुरसरि-तरंग-निरमल गुनगन रघुबरके ॥ २ ॥<br>
ज्यों नासा सुगंधरस-बस, रसना षटरस-रति मानी।<br>
राम-प्रसाद-माल जूठन लगि त्यों न ललकि ललचानी ॥ ३ ॥<br>
चंदन-चंदबदनि-भूषन-पट ज्यों चह पाँवर परस्यो।<br>
त्यों रघुपति-पद-पदुम-परस को तनु पातकी न तरस्यो ॥ ४ ॥<br>
ज्यों सब भाँती कुदेव कुठाकुर सेये बपु बचन हिये हूँ।<br>
त्यों न राम सुकृतग्य जे सकुचत सकृत प्रनाम किये हूँ ॥ ५ ॥<br>
चंचल चरन लोभ लगि लोलुप द्वार-द्वार जग बागे।<br>
राम-सीय-आस्रमनि चलत त्यों भये न स्रमित अभागे ॥ ६ ॥<br>
सकल अंग पद-बिमुख नाथ मुख नामकी ओट लई है।<br>
है तुलसिहिं परतीति एक प्रभु-मूरति कृपामई है ॥ ७ ॥</p>
<h3 id="१७१">१७१</h3>
<p>कीजै मोको जमजातनामई।<br>
राम! तुमसे सुचि सुहृद साहिबहिं ,मैं सठ पीठि दई ॥ १ ॥<br>
गरभबास दस मास पालि पितु-मातु-रूप हित कीन्हों।<br>
जड़हि बिबेक,सुसील खलहिं, अपराधहिं आदर दीन्हों ॥ २ ॥<br>
कपट करौं अंतरजामिहुँ सों, अघ ब्यापकहिं दुरावौं।<br>
ऐसेहु कुमति कुसेवक पर रघुपति न कियो मन बावौं ॥ ३ ॥<br>
उदर भरौं कोंकर कहाइ बेंच्यौं बिषयनि हाथ हियो है।<br>
मोसे बंचकको कृपालु छल छाँड़ि कै छोह कियो है ॥ ४ ॥<br>
पल-पलके उपकार रावरे जानि बूझी सुनि नीके।<br>
भिद्यो न कुलिसहुँ ते कठोर चित कबहुँ प्रेम सिय-पीके ॥ ५ ॥<br>
स्वामीकी सेवक-हितता सब, कछु निज साँई-द्रोहाई।<br>
मैं मति-तुला तौलि देखी भइ मेरेहि दिसि गरूआई ॥ ६ ॥<br>
एतेहु पर हित करत नाथ मेरो, करि आये, अरु करिहैं।<br>
तुलसी अपनी ओर जानियत प्रभुहि कनौड़ो भरिहैं ॥ ७ ॥</p>
<h3 id="१७२">१७२</h3>
<p>कबहुँक हौं यहि रहनि रहौंगो।<br>
श्रीरघुनाथ-कृपालु-कृपातें संत-सुभाव गहौंगो ॥ १ ॥<br>
जथालाभसंतोष सदा, काहू सों कछु न चहौंगो।<br>
पर-हित-निरत निरंतर, मन क्रम बचन नेम निबहौंगो ॥ २ ॥<br>
परुष बचन अति दुसह श्रवन सुनि तेहि पावक न दहौंगो।<br>
बिगत मान, सम शीतल मन, परगुन नहिं दोष कहौंगो ॥ ३ ॥<br>
परहरि देह-जनित चिंता, दुख-सुख समबुद्धि सहौंगो।<br>
तुलसिदास प्रभु यहि पथ रहि अबिचल हरि-भगति लहौंगो ॥ ४ ॥</p>
<h3 id="१७३">१७३</h3>
<p>नाहिंन आवत आन भरोसो।<br>
यहि कलिकाल सकल साधनतरु है स्रम-फलनि फरो सो ॥ १ ॥<br>
तप,तीरथ,उपवास,दान,मख जेहि जो रुचै करो सो।<br>
पायेहि पै जानिबो करम-फल भरि-भरि बेद परोसो ॥ २ ॥<br>
आगम-बिधि जप-जग करत नर सरत न काज खरो सो।<br>
सुख सपनेहु न जोग-सिधि-साधन, रोग बियोग धरो सो ॥ ३ ॥<br>
काम, क्रोध,मद,लोभ,मोह मिलि ग्यान बिराग हरो सो।<br>
बिगरत मन संन्यास लेत जल नावत आम घरो सो ॥ ४ ॥<br>
बहु मत मुनि बहु पंथ पुराननि जहाँ-तहाँ झगरो सो।<br>
गुरु कह्यो राम-भजन नीको मोंहि लगत राज-डगरो सो ॥ ५ ॥<br>
तुलसी बिनु परतीती प्रीति फिरि-फिरि पचि मरै मरो सो।<br>
रामनाम-बोहित भव-सागर चाहै तरन तरो सो ॥ ६ ॥</p>
<h3 id="१७४">१७४</h3>
<p>जाके प्रिय न राम-बैदेही।<br>
तजिये ताहि<br>
&mdash;&mdash;&ndash; कोटि बैरी सम, जद्यपि परम सनेही ॥ १ ॥<br>
सो छाँड़िये<br>
तज्यो पिता प्रहलाद, बिभीषन बंधु, भरत महतारी।<br>
बलि गुरु तज्यो कंत ब्रज-बनितन्हि, भये मुद-मंगलकारी ॥ २ ॥<br>
नाते नेह रामके मनियत सुहृद सुसेब्य जहाँ लों।<br>
अंजन कहा आँखि जेहि फूटै, बहुतक कहौं कहाँ लौं ॥ ३ ॥<br>
तुलसि सो सब भाँति परम हित पूज्य प्रानते प्यारो।<br>
जासों होय सनेह राम-पद, एतो मतो हमारो ॥ ४ ॥</p>
<h3 id="१७५-रहन">१७५ रहनि</h3>
<p>जो पै &mdash;&ndash;रामसों नाहीं।</p>
<h3 id="लगन">लगन</h3>
<p>तौ नर खर कूकर सूकर सम बृथा जियत जग माहीं ॥ १ ॥<br>
काम,क्रोध,मद,लोभ,नींद,भय,भूख,प्यास सबहीके।<br>
मनुज देह सुर-साधु सराहत, सो सनेह सिय-पीके ॥ २ ॥<br>
सूर,सुजान,सुपूत सुलच्छन गनियत गुन गरुआई।<br>
बिनु हरिभजन इँदारुनके फल तजत नहीं करुआई ॥ ३ ॥<br>
कीरति, कुल करतूति, भूति भलि, सील, सरूप सलोने।<br>
तुलसी प्रभु-अनुराग-रहित जस सालन साग अलोने ॥ ४ ॥</p>
<h3 id="१७६">१७६</h3>
<p>राख्यो राम सुस्वामी सों नीच नेह न नातो। एते अनादर हूँ तोहि ते न हातो ॥ १ ॥<br>
जोरे नये नाते नेह फोकट फीके। देहके दाहक, गाहक जीके ॥ २ ॥<br>
अपने अपनेको सब चाहत नीको। मूल दुहुँको दयालु दूलह सीको ॥ ३ ॥<br>
जीवको जीवन प्रानको प्यारो। सुखहूको सूख रामसो बिसारो ॥ ४ ॥<br>
कियो करैगो तोसे खलको भलो। ऐसे सुसाहब सों तू कुचाल क्यौं चलो ॥ ५ ॥<br>
तुलसी तेरी भलाई अजहूँ बूझै। राढ़उ राउत होत फिरिकै जूझै ॥ ६ ॥</p>
<h3 id="१७७">१७७</h3>
<p>जो तुम त्यागों राम हौं तौं नहीं त्यागो। परिहरि पाँय काहि अनुरागों ॥ १ ॥<br>
सुखद सुप्रभु तुम सो जगमाहीं। श्रवन-नयन मन गोचर नाहीं ॥ २ ॥<br>
हौं जड़ जीव,ईस रघुराया। तुम मायापति,हौं बस माया ॥ ३ ॥<br>
हौं तो कुजाचक,स्वामी सुदाता। हौं कुपूत, तुम हितु पितु-माता ॥ ४ ॥<br>
जो पै कहुँ कोउ बूझत बातो। तौ तुलसी बिनु मोल बिकातो ॥ ५ ॥</p>
<h3 id="१७८">१७८</h3>
<p>भयेहूँ उदास राम, मेरे आस रावरी।<br>
आरत स्वारथी सब कहैं बात बावरी ॥ १ ॥<br>
जीवनको दानी घन कहा ताहि चाहिये।<br>
प्रेम नेमके निबाहे चातक सराहिये ॥ २ ॥<br>
मीनतें न लाभ-लेस पानी पुन्य पीनको।<br>
जल बिनु थल कहा मीचु बिनु मीनको ॥ ३ ॥<br>
बड़े ही की ओट बलि बाँचि आये छोटे हैं।<br>
चलत खरेके संग जहाँ-तहाँ खोटे हैं ॥ ४ ॥<br>
यहि दरबार भलो दाहिनेहु-बामको।<br>
मोको सुभदायक भरोसो राम-नामको ॥ ५ ॥<br>
कहत नसानी ह्वे ह्वे हिये नाथ नीकी है।<br>
जानत कृपानिधान तुलसीके जीकी है ॥ ६ ॥</p>
<h3 id="रग-बलवल-------१७९">राग बिलावल       १७९</h3>
<p>कहाँ जाउँ, कासों कहौ, कौन सुनै दीनकी।<br>
त्रिभुवन तुही गति सब अंगहीनकी ॥ १ ॥<br>
जग जगदीस घर घरनि घनेरे हैं।<br>
निराधारके अधार गुनगन तेरे हैं ॥ २ ॥<br>
गजराज-काज खगराज तजि धायो को।<br>
मोसे दोस-कोस पोसे, तोसे माय जायो को ॥ ३ ॥<br>
मोसे कूर कायर कुपूत कौड़ी आधके।<br>
किये बहुमोल तैं करैया गीध-श्राधके ॥ ४ ॥<br>
तुलसीकी तेरे ही बनाये,बलि,बनैगी।<br>
प्रभुकी बिलंब-अंब दोष-दुख जनैगी ॥ ५ ॥</p>
<h3 id="१८०">१८०</h3>
<p>बारक बिलोकि बलि कीजै मोहिं आपनो।<br>
राय दशरथके तू उथपन-थापनो ॥ १ ॥<br>
साहिब सरनपाल सबल न दूसरो।<br>
तेरो नाम लेत ही सुखेत होत ऊसरो ॥ २ ॥<br>
बचन करम तेरे मेरे मन गड़े हैं।<br>
देखे सुने जाने मैं जहान जेते बड़े हैं ॥ ३ ॥<br>
कौन कियो समाधान सनमान सीलाको।<br>
भृगुनाथ सो रिषी जितैया कौन लीलाको ॥ ४ ॥<br>
मातु-पितु-बन्धु-हितु, लोक-बेदपाल को।<br>
बोलको अचल, नत करत निहाल को ॥ ५ ॥<br>
संग्रही सनेहबस अधम असाधुको।<br>
गीध सबरीको कहौ करिहै सराधु को ॥ ६ ॥<br>
निराधारको अधार, दीनको दयालु को।<br>
मीत कपि-केवट-रजनिचर-भालु को ॥ ७ ॥<br>
रंक,निरगुनी,नीच जितने निवाजे हैं।<br>
महाराज! सुजन -समाज ते बिराजे हैं ॥ ८ ॥<br>
साँची बिरुदावली न बढ़ि कहि गई है।<br>
सीलसिंधु! ढील तुलसीकी बेर भई है ॥ ९ ॥</p>
<h3 id="१८१">१८१</h3>
<p>केहू भाँति कृपासिंधु मेरी ओर हेरिये।<br>
मोको और ठौर न, सुटेक एक तेरिये ॥ १ ॥<br>
सहस सिलातें अति जड़ मति भई है।<br>
कासों कहौं कौन गति पाहनिहिं दई है ॥ २ ॥<br>
पद-राग-जाग चहौं कौसिक ज्यों कियो हौं।<br>
कलि-मल खल देखि भारी भीति भियो हौं ॥ ३ ॥<br>
करम-कपीस बालि-बली, त्रास-त्रस्यो हौं।<br>
चाहत अनाथ-नाथ! तेरी बाँह बस्यो हौं ॥ ४ ॥<br>
महा मोह-रावन बिभीषन ज्यों हयो हौं।<br>
त्राहि, तुलसीस! त्राहि तिहूँ ताप तयो हौं ॥ ५ ॥</p>
<h3 id="१८२">१८२</h3>
<p>नाथ ! गुननाथ सुनि होत चित चाउ सो।<br>
राम रीझिबेको जानौं भगति न भाउ सो ॥ १ ॥<br>
करम,सुभाउ,काल, ठाकुर न ठाउँ सो।<br>
सुधन न, सुतन न,सुमन, सुआउ सो ॥ २ ॥<br>
जाँचौं जल जाहि कहै अमिय पियाउ सो।<br>
कासों कहौं काहू सों न बढ़त हियाउ सो ॥ ३ ॥<br>
बाप! बलि जाऊँ, आप करिये उपाउ सो।<br>
तेरे ही निहारे परै हारेहू सुदाउ सो ॥ ४ ॥<br>
तेरे ही सुझाये सूझै असुझ सुझाउ सो।<br>
तेरे ही बुझाये बूझै अबुझ बुझाउ सो ॥ ५ ॥<br>
नाम अवलंबु-अंबु दीन मीन-राउ सो।<br>
प्रभुसों बनाइ कहौं जीह जरि जाउ सो ॥ ६ ॥<br>
सब भाँति बिगरी है एक सुबनाउ-सो।<br>
तुलसी सुसाहिबहिं दियो है जनाउ सो ॥ ७ ॥</p>
<h3 id="रग-आसवर-------१८३">राग आसावरी       १८३</h3>
<p>राम! प्रीतिकी रीति आप नीके जनियत है।<br>
बड़े की बड़ाई, छोटे की छोटाई दूरि करै,<br>
ऐसी बिरुदावली, बलि, बेद मनियत है ॥ १ ॥<br>
गीधको कियो सराध, भीलनीको खायो फल,<br>
सोऊ साधु-सभा भलीभाँति भनियत है।<br>
रावरे आदरे लोक बेद हूँ आदरियत,<br>
जोग ग्यान हूँ तें गरू गनियत है ॥ २ ॥<br>
प्रभुकी कृपा कृपालु! कठिन कलि हूँ काल,<br>
महिमा समुझि उर अनियत है।<br>
तुलसी पराये बस भये रस अनरस,<br>
दीनबंधु! द्वारे हठ ठनियत है ॥ ३ ॥</p>
<h3 id="१८४">१८४</h3>
<p>राम-नामके जपे जाइ जियकी जरनि।<br>
कलिकाल अपर उपाय ते अपाय भये,<br>
जैसे तम नासिबेको चित्रके तरनि ॥ १ ॥<br>
करम-कलाप परिताप पाप-साने सब,<br>
ज्यों सुफूल फूले तरु फोकट फरनि।<br>
दंभ,लोभ,लालच,उपासना बिनासि नीके,<br>
सुगति साधन भई उदर भरनि ॥ २ ॥<br>
जोग न समाधि निरुपाधि न बिराग-ग्यान,<br>
बचन बिशेष बेष, कहूँ न करनि।<br>
कपट कुपथ कोटि, कहनि-रहनि खोटि,<br>
सकल सराहैं निज निज आचरनि ॥ ३ ॥<br>
मरत महेस उपदेस हैं कहा करत,<br>
सुरसरि-तीर कासी धरम-धरनि।<br>
राम-नामको प्रताप हर कहैं, जपैं आप,<br>
जुग जुग जानैं जग, बेदहूँ बरनि ॥ ४ ॥<br>
मति राम-नाम ही सों, रति राम-नाम ही सों,<br>
गति राम नाम ही की बिपति-हरनि।<br>
राम-नामसों प्रतीति प्रीति राखे कबहुँक,<br>
तुलसी ढरैंगे राम आपनी ढरनि ॥ ५ ॥</p>
<h3 id="१८५">१८५</h3>
<p>लाज न लागत दास कहावत।<br>
सो आचरन बिसारि सोच तजि, जो हरि तुम कहँ भावत ॥ १ ॥<br>
सकल संग तजि भजत जाहि मुनि, जप तप जाग बनावत।<br>
मो-सम मंद महाखल पाँवर, कौन जतन तेहि पावत ॥ २ ॥<br>
हरि निरमल, मलग्रसित हृदय, असमंजस मोहि जनावत।<br>
जेहि सर काक कंक बक सूकर, क्यों मराल तहँ आवत ॥ ३ ॥<br>
जाकी सरन जाइ कोबिद दारुन त्रयताप बुझावत।<br>
तहूँ गये मद मोह लोभ अति, सरगहुँ मिटत न सावत ॥ ४ ॥<br>
भव-सरिता कहँ नाउ संत, यह कहि औरनि समुझावत।<br>
हौं तिनसों हरि! परम बैर करि ,तुम सों भलो मनावत ॥ ५ ॥<br>
नाहिंन और ठौर मो कहँ, ताते हठि नातो लावत।<br>
राखु सरन उदार-चूड़ामनि! तुलसिदास गुन गावत ॥ ६ ॥</p>
<h3 id="१८६">१८६</h3>
<p>कौन जतन बिनती करिये।<br>
निज आचरन बिचारि हारि हिय मानि जानि डरिये ॥ १ ॥<br>
जेहि साधन हरि! द्रवहु जानि जन सो हठि परिहरिये।<br>
जाते बिपति-जाल निसिदिन दुख,तेहि पथ अनसरिये ॥ २ ॥<br>
जानत हूँ मन बचन करम पर-हित कीन्हें तरिये।<br>
सो बिपरीत देखि पर-सुख, बिनु कारन ही जरिये ॥ ३ ॥<br>
श्रुति पुरान सबको मत यह सतसंग सुदृढ़ धरिये।<br>
निज अभिमान मोह इरिषा बस तिनहिं न आदरिये ॥ ४ ॥<br>
संतत सोइ प्रिय मोहिं सदा जातें भवनिधि परिये।<br>
कहौं अब नाथ, कौन बलतें संसार-सोग हरिये ॥ ५ ॥<br>
जब कब निज करुना-सुभावतें, द्रवहु तौ निस्तरिये।<br>
तुलसिदास बिस्वास आनि नहिं, कत पचि-पचि मरिये ॥ ६ ॥</p>
<h3 id="१८७">१८७</h3>
<p>ताहि तें आयो सरन सबेरें।<br>
ग्यान बिराग भगति साधन कछु सपनेहुँ नाथ! न मेरें ॥ १ ॥<br>
लोभ-मोह-मद-काम-क्रोध रिपु फिरत रैनि-दिन घेरें।<br>
तिनहिं मिले मन भयो कुपथ-रत, फिरै तिहारेहि फेरें ॥ २ ॥<br>
दोष-निलय यह बिषय सोक-प्रद कहत संत श्रुति टेरें।<br>
जानत हूँ अनुराग तहाँ अति सो, हरि तुम्हरेहि प्रेरें ? ॥ ३ ॥<br>
बिष पियूष सम करहु अगिनि हिम, तारि सकहु बिनु बेरें।<br>
तुम सम ईस कृपालु परम हित पुनि न पाइहौं हेरें ॥ ४ ॥<br>
यह जिय जानि रहौं सब तजि रघुबीर भरोसे तेरें।<br>
तुलसिदास यह बिपति बागुरौ तुम्हहिं सों बनै निबेरें ॥ ५ ॥</p>
<h3 id="१८८">१८८</h3>
<p>मैं तोहिं अब जान्यो संसार।<br>
बाँधि न सकहिं मोहि हरिके बल,प्रगट कपट-आगार ॥ १ ॥<br>
देखत ही कमनीय, कछू नाहिंन पुनि किये बिचार।<br>
ज्यों कदलीतरु-मध्य निहारत, कबहुँ न निकसत सार ॥ २।<br>
तेरे लिये जनम अनेक मैं फिरत न पायों पार।<br>
महामोह-मृगजल-सरिता महँ बोर् यो हौं बारहिं बार ॥ ३ ॥<br>
सुनु खल! छल बल कोटि किये बस होहिं न भगत उदार।<br>
सहित सहाय तहाँ बसि अब ,जेहि हृदय न नंदकुमार ॥ ४ ॥<br>
तासों करहु चातुरी जो नहिं जानै मरम तुम्हार।<br>
सो परि डरै मरै रजु-अहि तें, बूझै नहिं ब्यवहार ॥ ५ ॥<br>
निज हित सुनु सठ!हठ न करहि,जो चहहि कुसल परिवार।<br>
तुलसिदास प्रभुके दासनि तजि भजहि जहाँ मद मार ॥ ६ ॥</p>
<h3 id="रग-गर-------१८९">राग गौरी       १८९</h3>
<p>राम कहत चलु, राम कहत चलु, राम कहत चलु भाई रे।<br>
नाहिं तौ भव-बेगारि महँ परिहै, छूटत अति कठिनाई रे ॥ १ ॥<br>
बाँस पुरान साज-सब अठकठ, सरल तिकोन खटोला रे।<br>
हमहिं दिहल करि कुटिल करमचँद मंद मोल बिनु डोला रे ॥ २ ॥<br>
बिषम कहार मार-मद-माते चलहिं न पाउँ बटोरा रे।<br>
मंद बिलंद अभेरा दलकन पाइय दुख झकझौरा रे ॥ ३ ॥<br>
काँट कुराय लपेटन लोटन ठावहिं ठाउँ बझाऊ रे।<br>
जस जस चलिय दूरि तस तस निज बास न भेंट लगाऊ रे ॥ ४ ॥<br>
मारग अगम, संग नहिं संबल,नाउँ गाउँकर भूला रे।<br>
तुलसिदास भव त्रास हरहु अब ,होहु राम अनुकूला रे ॥ ५ ॥</p>
<h3 id="१९०">१९०</h3>
<p>सहज सनेही रामसों तैं कियो न सहज सनेह।<br>
तातें भव-भाजन भयो,सुनु अजहुँ सिखावन एह ॥ १ ॥<br>
ज्यों मुख मुकुर बिलोकिये अरु चित न रहै अनुहारि।<br>
त्यों सेवतहुँ न आपने, ये मातु-पिता, सुत-नारि ॥ २ ॥<br>
दै दै सुमन तिल बासिकै, अरु खरि परिहरि रस लेत।<br>
स्वारथ हित भूतल भरे, मन मेचक, तन सेत ॥ ३ ॥<br>
करि बीत्यो, अब करतु है करिबे हित मीत अपार।<br>
कबहुँ न कोउ रघुबीर सो नेह निबाहनिहार ॥ ४ ॥<br>
जासों सब नातों फुरै, तासों न करी पहिचानि।<br>
तातें कछू समझ् यो नहीं, कहा लाभ कह हानि ॥ ५ ॥<br>
साँचो जान्यो झूठको,झूठे कहँ साँचो जानि।<br>
को न गयो, को जात है,को न जैहै करि हितहानि ॥ ६ ॥<br>
बेद कह्यो, बुध कहत हैं, अरु हौहुँ कहत हौं टेरि।<br>
तुलसी प्रभु साँचो हितू, तू हियकी आँखिन हेरि ॥ ७ ॥</p>
<h3 id="१९१">१९१</h3>
<p>एक सनेही साचिलो केवल कोसलपालु।<br>
प्रेम-कनोड़ो रामसो नहिं दूसरो दयालु ॥ १ ॥<br>
तन-साथी सब स्वारथी, सुर ब्यवहार-सुजान।<br>
आरत-अधम-अनाथ हित को रघुबीर समान ॥ २ ॥<br>
नाद निठूर, समचर सिखी, सलिल सनेह न सूर।<br>
ससि सरोग, दिनकरुबड़े, पयद प्रेम-पथ कूर ॥ ३ ॥<br>
जाको मन जासों बँध्यो, ताको सुखदायक सोइ।<br>
सरल सील साहिब सदा सीतापति सरिस न कोइ ॥ ४ ॥<br>
सुनि सेवा सही को करै, परिहरै को दूषन देखि।<br>
केहि दिवान दिन दीन को आदर-अनुराग बिसेखि ॥ ५ ॥<br>
खग-सबरी पितु-मातु ज्यों माने, कपि को किये मीत।<br>
केवट भेंट्यों भरत ज्यो, ऐसो को कहु पतित-पुनीत ॥ ६ ॥<br>
देह अभागहिं भागु को, को राखै सरन सभीत।<br>
बेद-बिदित विरुदावली, कबि-कोबिद गावत गीत ॥ ७ ॥<br>
कैसेउ पाँवर पातकी, जेहि लई नामकी ओट।<br>
गाँठी बाँध्यो दाम तो, परख्यो न फेरि खर-खोट ॥ ८ ॥<br>
मन मलीन, कलि किलबिषी होत सुनत जासु कृत-काज।<br>
सो तुलसी कियो आपुनो रघुबीर गरीब-निवाज ॥ ९ ॥</p>
<h3 id="१९२">१९२</h3>
<p>जो पै जानकिनाथ सों नातो नेहु न नीच।<br>
स्वारथ-परमारथ कहा, कलि कुटिल बिगोयो बीच ॥ १ ॥<br>
धरम बरन आश्रमनिके पैयत पोथिही पुरान।<br>
करतब बिनु बेष देखिये, ज्यों सरीर बिनु प्रान ॥ २ ॥</p>
<h3 id="बहत">बिहित</h3>
<p>बेद&mdash;&ndash;साधन सबै, सुनियत दायक फल चारि।</p>
<h3 id="बदत">बिदित</h3>
<p>राम प्रेम बिनु जानिबो जैसे सर-सरिता बिनु बारि ॥ ३ ॥<br>
नाना पथ निरबानके, नाना बिधान बहु भाँति।<br>
तुलसी तू मेरे कहे जपु राम-नाम दिन-राति ॥ ४ ॥</p>
<h3 id="१९३">१९३</h3>
<p>अजहुँ आपने रामके करतब समुझत हित होइ।<br>
कहँ तू,कहँ कोसलधनी, तोको कहा कहत सब कोइ ॥ १ ॥<br>
रीझि निवाज्यो कबहिं तू, कब खीझि दई तोहिं गारि।<br>
दरपन बदन निहारिकै, सुबिचारि मान हिय हारि ॥ २ ॥<br>
बिगरी जनम अनेककी सुधरत पल लगै न आधु।<br>
&lsquo;पाहि कृपानिधि&rsquo; प्रेमसों कहे को न राम कियो साधु ॥ ३ ॥<br>
बालमीकि-केवट-कथा, कपि-भील-भालु-सनमान।<br>
सुनि सनमुख जो न रामसों, तिहि को उपदेसहि ग्यान ॥ ४ ॥<br>
का सेवा सुग्रीवकी, का प्रीति-रीति-निरबाहु।<br>
जासु बंधु बध्यो ब्याध ज्यों, सो सुनत सोहात न काहु ॥ ५ ॥<br>
भजन बिभीषनको कहा, फल कहा दियो रघुराज।<br>
राम गरीब-निवाजके बड़ी बाँह-बोलकी लाज ॥ ६ ॥<br>
जपहि नाम रघुनाथको, चरचा दूसरी न चालु।<br>
सुमुख,सुखद,साहिब,सुधी,समरथ,कृपालु,नतपालु ॥ ७ ॥<br>
सजल नयन,गदगदगिरा, गहबर मन,पुलक सरीर।<br>
गावत गुनगन रामके केहिकी न मिटी भव-भीर ॥ ८ ॥<br>
प्रभु कृतग्य सरबस्य हैं,परिहरु पाछिली गलानि।<br>
तुलसी तोसों रामसों कछु नई न जान-पहिचानि ॥ ९ ॥</p>
<h3 id="१९४">१९४</h3>
<p>जो अनुराग न राम सनेही सों।<br>
तौ लह्यो लाहु कहा नर-देही सों ॥ १ ॥<br>
जो तनु धरि, परिहरि सब सुख, भये सुमति राम-अनुरागी।<br>
सो तनु पाइ अघाइ किये अघ, अवगुन-उदधि अभागी ॥ २ ॥<br>
ग्यान-बिराग,जोग-जप,तप-मख,जग मुद-मग नहिं थोरे।<br>
राम-प्रेम बिनु नेम जाय जैसे मृग-जल-जलधि-हिलोरे ॥ ३ ॥<br>
लोक-बिलोकि, पुरान-बेदि सुनि, समुझि-बूझि गुरु-ग्यानी।<br>
प्रीति-प्रतीति राम-पद-पंकज सकल-सुमंगल-खानी ॥ ४ ॥<br>
अजहुँ जानि जिय, मानि हारि हिय, होइ पलक महँ नीको।<br>
सुमिरु सनेहसहित हित रामहिं, मानु मतो तुलसीको ॥ ५ ॥</p>
<h3 id="१९५">१९५</h3>
<p>बलि जाउँ हौं राम गुसाईं।कीजे कृपा आपनी नाईं ॥ १ ॥<br>
परमारथ सुरपुर-साधन सब स्वारथ सुखद भलाई।<br>
कलि सकोप लोपी सुचाल, निज कठिन कुचाल चलाई ॥ २ ॥<br>
जहँ जहँ चित चितवत हित, तहँ नित नव बिषाद अधिकाई।<br>
रुचि-भावती भभरि भागहि, समुहाहिं अमित अनभाई ॥ ३ ॥<br>
आधि-मगन मन, ब्याधि-बिकल तन,बचन मलीन झुठाई।<br>
एतेहुँ पर तुमसों तुलसीकी प्रभु सकल सनेह सगाई ॥ ४ ॥</p>
<h3 id="१९६">१९६</h3>
<p>काहेको फिरत मन, करत बहु जतन,<br>
मिटै न दुख बिमुख रघुकुल-बीर।<br>
कीजै जो कोटि उपाइ,त्रिबिध ताप न जाइ,<br>
कह्यो जो भुज उठाय मुनिबर कीर ॥ १ ॥<br>
सहज टेव बिसारि तुही धौं देखु बिचारि,<br>
मिलै न मथत बारि घृत बिनु छीर।<br>
समुझि तजहि भ्रम, भजहि पद-जुगम,<br>
सेवत सुगम, गुन गहन गंभीर ॥ २ ॥<br>
आगम निगम ग्रंथ, रिषि-मुनि, सुर-संत,<br>
सब ही को एक मत सुनु, मतिधीर।<br>
तुलसिदास प्रभु बिनु पियास मरै पसु,<br>
जद्यपि है निकट सुरसरि-तीर ॥ ३ ॥</p>
<h3 id="१९७">१९७</h3>
<p>नाहिन चरन-रति ताहि तें सहौं बिपति,<br>
कहत श्रुति सकल मुनि मतिधीर।<br>
बसै जो ससि-उछंग सुधा-स्वादित कुरंग,<br>
ताहि क्यों भ्रम निरखि रबिकर-नीर ॥ १ ॥<br>
सुनिय नाना पुरान, मिटत नाहिं अग्यान,<br>
पढ़िय न समुझिय जिमि खग कीर।<br>
बँधत बिनहिं पास सेमर-सुमन-आस,<br>
करत चरत तेइ फल बिनु हीर ॥ २ ॥<br>
कछु न साधन-सिधि, जानौं न निगम-बिधि,<br>
नहिं जप-तप, बस मन, न समीर।<br>
तुलसिदास भरोस परम करुना-कोस,<br>
प्रभु हरिहैं बिषम भवभीर ॥ ३ ॥ राग भैरवी</p>
<h3 id="१९८">१९८</h3>
<p>मन पछितैहै अवसर बीते।<br>
दुरलभ देह पाइ हरिपद भजु, करम, बचन अरु ही ते ॥ १ ॥<br>
सहसबाहु दसबदन आदि नृप बचे न काल बलीते।<br>
हम-हम करि धन-धाम सँवारे, अंत चले उठि रीते ॥ २ ॥<br>
सुत बनितादि जानि स्वारथरत, न करु नेह सबही ते।<br>
अंतहु तोहिं तजैंगे पामर! तू न तजै अबही ते ॥ ३ ॥<br>
अब नाथहिं अनुरागु, जागु जड़, त्यागु दुरासा जी ते।<br>
न बुझे&mdash;-काम अगिनि तुलसी कहुँ, बिषय-भोग बहु घी ते ॥ ४ ॥</p>
<h3 id="क-------१९९">कि       १९९</h3>
<p>काहे को फिरत मूढ़ मन धायो।<br>
तजि हरि-चरन-सरोज सुधारस, रबिकर-जल लय लायो ॥ १ ॥<br>
त्रिजग देव नर असुर अपर जग जोनि सकल भ्रमि आयो।<br>
गृह बनिता, सुत, बंधु भये बहु, मातु-पिता जिन्ह जायो ॥ २ ॥<br>
जाते निरय-निकाय निरंतर, सोइ इन्ह तोहि सिखायो।<br>
तुव हित होइ, कटै भव-बंधन, सो मगु तोहि न बतायो ॥ ३ ॥<br>
अजहुँ बिषय कहँ जतन करत, जद्यपि बहुबिधि डहँकायो।<br>
पावक-काम भोग-घृत तें सठ, कैसे परत बुझायौ ॥ ४ ॥<br>
बिषयहीन दुख, मिले बिपति अति, सुख सपनेहुँ नहिं पायो।<br>
उभय प्रकार प्रेत-पावक ज्यों धन दुखप्रद श्रुति गायो ॥ ५ ॥<br>
छिन-छिन छीन होत जीवन, दुरलभ तनु बृथा गँवायो।<br>
तुलसिदास हरि भजहि आस तजि, काल -उरग जग खायो ॥ ६ ॥</p>
<h3 id="२००">२००</h3>
<p>ताँबे सो पीठि मनहुँ तन पायो।<br>
नीच,मीच जानत न सीस पर, ईस निपट बिसरायो ॥ १ ॥<br>
अवनि रवनि, धन-धाम, सुहृद-सुत, को न इन्हहिं अपनायो ?<br>
काके भये, गये सँग काके, सब सनेह छल-छायो ॥ २ ॥<br>
जिन्ह भूपनि जग-जीति, बाँधि जम, अपनी बाँह बसायो।<br>
तेऊ काल कलेऊ कीन्हे, तू गिनती कब आयो ॥ ३ ॥<br>
देखु बिचारि, सार का साँचो,कहा निगम निजु गायो।<br>
भजिहिं न अजहुँ समुझि तुलसी तेहि,जेहि महेस मन लायो ॥ ४ ॥</p>
<h3 id="२०१">२०१</h3>
<p>लाभ कहा मानुष-तनु पाये।<br>
काय-बचन-मन सपनेहुँ कबहुँक घटत न काज पराये ॥ १ ॥<br>
जो सुख सुरपुर-नरक, गेह-बन आवत बिनहिं बुलाये।<br>
तेहि सुख कहँ बहु जतन करत मन, समुझत नहिं समुझाये ॥ २ ॥<br>
पर-दारा, परद्रोह, मोहबस किये मूढ़ मन भाये।<br>
गरभबास दुखरासि जातना तीब्र बिपति बिसराये ॥ ३ ॥<br>
भय-निद्रा, मैथुन-अहार, सबके समान जग जाये।<br>
सुर-दुरलभ तनु धरि न भजे हरि मद अभिमान गवाँये ॥ ४ ॥<br>
गई न निज-पर-बुद्धि सुद्ध ह्वे रहे न राम-लय लाये।<br>
तुलसिदास यह अवसर बीते का पुनि के पछिताये ॥ ५ ॥</p>
<h3 id="२०२">२०२</h3>
<p>काजु कहा नरतनु धरि सार् यो।<br>
पर-उपकार सार श्रुतिको जो, सो धोखेहु न बिचार् यो ॥ १ ॥<br>
द्वैत मूल, भय-सूल, सोक-फल, भवतरु टरै न टार् यौ।<br>
रामभजन-तीछन कुठार लै सो नहिं काटि निवार् यो ॥ २ ॥<br>
संसय-सिंधु नाम बोहित भजि निज आतमा न तार् यो।<br>
जनम अनेक विवेकहीन बहु जोनि भ्रमत नहिं हार् यो ॥ ३ ॥<br>
देखि आनकि सहज संपदा द्वेष-अनल मन-जार् यो।<br>
सम,दम,दया,दीन-पालन, सीतल हिय हरि न सँभार् यो ॥ ४ ॥<br>
प्रभु गुरु पिता सखा रघुपति तैं मन क्रम बचन बिसार् यो।<br>
तुलसिदास यहि आस, सरन राखिहि जेहि गीध उधार् यो ॥ ५ ॥</p>
<h3 id="२०३">२०३</h3>
<p>श्रीहरि-गुरु-पद-कमल भजहु मन तजि अभिमान।<br>
जेहि सेवत पाइय हरि सुख-निधान भगवान ॥ १ ॥<br>
परिवा प्रथम प्रेम बिनु राम-मिलन अति दूरि।<br>
जद्यपि निकट हृदय निज रहे सकल भरिपूरि ॥ २ ॥<br>
दुइज द्वेत-मति छाड़ि चरहि महि-मंडल धीर।<br>
बिगत मोह-माया-मद हृदय बसत रघुबीर ॥ ३ ॥<br>
तीज त्रिगुन-पर परम पुरुष श्रीरमन मुकुंद।<br>
गुन सुभाव त्यागे बिनु दुरलभ परमानंद ॥ ४ ॥<br>
चौथि चारि परिहरहु बुद्धि-मन-चित-अहंकार।<br>
बिमल बिचार परमपद निज सुख सहज उदार ॥ ५ ॥<br>
पाँचइ पाँच परस,रस,सब्द,गंध अरु रूप।<br>
इन्ह कर कहा न कीजिये, बहुरि परब भव-कूप ॥ ६ ॥<br>
छठ षटबरग करिय जय जनकसुता-पति लागि।<br>
रघुपति-कृपा-बारि बिनु नहीं बुताइ लोभागि ॥ ७ ॥<br>
सातैं सप्तधातु-निरमित तनु करिय बिचार।<br>
तेहि तनु केर एक फल, कीजै पर-उपकार ॥ ८ ॥<br>
आठइँ आठ प्रकृति-पर निरबिकार श्रीराम।<br>
केहि प्रकार पाइय हरि, हृदय बसहिं बहु काम ॥ ९ ॥<br>
नवमी नवद्वार-पुर बसि जेहि न आपु भल कीन्ह।<br>
ते नर जोनि अनेक भ्रमत दारून दुख लीन्ह ॥ १० ॥<br>
दसइँ दसहु कर संजम जो न करिय जिय जानि।<br>
साधन बृथा होइ सब मिलहिं न सारंगपानि।११ ॥<br>
एकादसी एक मन बस कै सेवहु जाइ।<br>
सोइ ब्रत कर फल पावै आवागमन नसाइ ॥ १२ ॥<br>
द्वादसि दान देहु अस, अभय होइ त्रेलोक।<br>
परहित-निरत सो पारन बहुरि न ब्यापत सोक ॥ १३ ॥<br>
तेरसि तीन अवस्था तजहु, भजहु भगवंत।<br>
मन-क्रम-बचन-अगोचर, ब्यापक, ब्याप्य, अनंत ॥ १४ ॥<br>
चौदसि चौदह भुवन अचर-चर-रूप गोपाल।<br>
भेद गये बिनु रघुपति अति न हरहिं जग-जाल ॥ १५ ॥<br>
पूनों प्रेम-भगति-रस हरि-रस जानहिं दास।<br>
सम, सीतल, गत-मान, ग्यानरत, बिषय-उदास ॥ १६ ॥<br>
त्रिबिध सूल होलिय जरे, खेलिय अब फागु।<br>
जो जिय चहसि परमसुख, तौ यहि मारग लागु ॥ १७ ॥<br>
श्रुति-पुरान-बुध-संमत चाँचरि चरित मुरारि।<br>
करि बिचार भव तरिय, परिय न कबहुँ जमधारि ॥ १८ ॥<br>
संसय-समन, दमन दुख, सुखनिधान हरि एक।<br>
साधु-कृपा बिनु मिलहिं न, करिय उपाय अनेक ॥ १९ ॥<br>
भव सागर कहँ नाव सुद्ध संतनके चरन।<br>
तुलसिदास प्रयास बिनु मिलहिं राम दुखहरन ॥ २० ॥</p>
<h3 id="रग-कनहर--२०४">राग कान्हरा  २०४</h3>
<p>जो मन लागै रामचरन अस।<br>
देह-गेह-सुत-बित-कलत्र महँ मगन होत बिनु जतन किये जस ॥ १ ॥<br>
द्वंद्वरहित, गतमान, ग्यानरत, बिषय-बिरत खटाइ नाना कस।<br>
सुखनिधान सुजान कोसलपति ह्वे प्रसन्न, कहु, क्यों न होंहि बस ॥ २ ॥<br>
सर्वभूत-हित, निर्ब्यलीक चित, भगति-प्रेम दृढ़ नेम, एकरस।<br>
तुलसिदास यह होइ तबहिं जब द्रवै ईस, जेहि हतो सीसदस ॥ ३ ॥</p>
<h3 id="२०५">२०५</h3>
<p>जो मन भज्यो चहै हरि-सुरतरु।<br>
तौ तज बिषय-बिकार, सार भज, अजहूँ जो मैं कहौं सोइ करु ॥ १ ॥<br>
सम,संतोष, बिचार बिमल अति, सतसंगति,यर चारि दृढ़ करि धरु।<br>
काम- क्रोध अरु लोभ-मोह-मद, राग-द्वेष निसेष करि परिहरु ॥ २ ॥<br>
श्रवन कथा, मुख नाम, हृदय हरि, सिर प्रनाम, सेवा कर अनुसरु।<br>
नयननि निरखि कृपा-समुद्र हरि अग-जग-रूप भूप सीताबरु ॥ ३ ॥<br>
इहै भगति, बैराग्य-ग्यान यह, हरि-तोषन यह सुभ ब्रत आचरु।<br>
तुलसिदास सिव-मत मारग यहि चलत सदा सपनेहुँ नाहिंन डरु ॥ ४ ॥</p>
<h3 id="२०६">२०६</h3>
<p>नाहिन और कोउ सरन लायक दूजो श्रीरघुपति-सम बिपति-निवारन।<br>
काको सहज सुभाउ सेवकबस, काहि प्रनत परप्रीति अकारन ॥ १ ॥<br>
जन-गुन अलप गनत सुमेरु करि, अवगुन कोटि बिलोकि बिसारन।<br>
परम कृपालु, भगत-चिंतामनि,बिरद पुनीत, पतितजन-तारन ॥ २ ॥<br>
सुमिरत सुलभ,दास-दुख हरि चलत तुरत, पटपीत सँभार न।<br>
साखि पुरान-निगम-अगम सब, जानत द्रुपद-सुता अरु बारन ॥ ३ ॥<br>
जाको जस गावत कबि-कोबिद, जिन्हके लोभ-मोह,मद-मार न।<br>
तुलसिदास तजि आस सकल भजु, कोसलपति मुनिबधू-उधारन ॥ ४ ॥</p>
<h3 id="२०७">२०७</h3>
<p>भजिबे लायक, सुखदायक रघुनायक सरिस सरनप्रद दूजो नाहिन।<br>
आनँदभवन, दुखदवन, सोकसमन रमारमन गुन गनत सिराहिं न ॥ १ ॥<br>
आरत, अधम, कुजाति, कुटिल, खल, पतित, सभीत कहुँ जे समाहिं न।<br>
सुमिरत नाम बिबसहूँ बारक पावत सो पद, जहाँ सुर जाहिं न ॥ २ ॥<br>
जाके पद-कमल लुब्ध मुनि-मधुकर, बिरत जे परम सुगतिहु लुभाहिं न।<br>
तुलसिदास सठ तेहि न भजसि कस, कारुनिक जो अनाथहिं दाहिन ॥ ३ ॥</p>
<h3 id="रग-कलयण-------२०८">राग कल्याण       २०८</h3>
<p>नाथ सों कौन बिनती कहि सुनावौं।<br>
त्रिबिध बिधि अमित अवलोकि अघ आपने,<br>
सरन सनमुख होत सकुचि सिर नावौं ॥ १ ॥<br>
बिरचि हरिभगतिको बेष बर टाटिका,<br>
कपट-दल हरित पल्लवनि छावौं।<br>
नामलगि लाइ लासा ललित-बचन कहि,<br>
ब्याध ज्यों बिषय-बिहँगनि बझावौं ॥ २ ॥<br>
कुटिल सतकोटि मेरे रोमपर वारियहि,<br>
साधु गनतीमें पहलेहि गनावौं।<br>
परम बर्बर खर्ब गर्ब-पर्बत चढ्यो,<br>
अग्य सर्बग्य,जन-मनि जनावौं ॥ ३।<br>
साँच किधौं झूठ मोको कहत कोउ-<br>
कोउ राम! रावरो, हौं तुम्हरो कहावौं।<br>
बिरदकी लाज करि दास तुलसिहिं देव!<br>
लेहु अपनाइ अब देहु जनि बावौ ॥ ४ ॥</p>
<h3 id="२०९">२०९</h3>
<p>नाहिनै नाथ! अवलंब मोहि आनकी।<br>
करम-मन-बचन पन सत्य करुनानिधे!<br>
एक। गति राम! भवदीय पदत्रानकी ॥ १ ॥<br>
कोह-मद-मोह-ममतायतन जानि मन,<br>
बात नहि जाति कहि ग्यान-बिग्यानकी।<br>
काम-संकलप उर निरखि बहु बासनहिं,<br>
आस नहिं एकहू आँक निरबानकी ॥ २ ॥<br>
बेद-बोधित करम धरम बिनु अगम अति,<br>
जदपि जिय लालसा अमरपुर जानकी।<br>
सिद्ध-सुर-मनुज दनुजादिसेवत कठिन,<br>
द्रवहिं हठजोग दिये भोग बलि प्रानकी ॥ ३ ॥<br>
भगति दुरलभ परम, संभु-सुक-मुनि-मधुप,<br>
प्यास पदकंज-मकरंद-मधुपानकी।<br>
पतित-पावन सुनत नाम बिस्रामकृत,<br>
भ्रमित पुनि समझि चित ग्रंथि अभिमानकी ॥ ४ ॥<br>
नरक-अधिकार मम घोर संसार-तम-<br>
कूपकहीं, भूप! मोहि सक्ति आपानकी।<br>
दासतुलसी सोउ त्रास नहि गनत मन,<br>
सुमिरि गुह गीध गज ग्याति हनुमानकी ॥ ५ ॥</p>
<h3 id="२१०">२१०</h3>
<p>औरु कहँ ठौरु रघुबंस-मनि! मेरे।<br>
पतित-पावन प्रनत-पाल असरन-सरन,<br>
बाँकुरे बिरुद बिरुदैत केहि केरे ॥ १ ॥<br>
समुझि जिय दोस अति रोस करि राम जो,<br>
करत नहिं कान बिनती बदन फेरे।<br>
तदपि ह्वे निडर हौं कहौं करुना-सिंधु,<br>
क्योंऽब रहि जात सुनि बात बिनु हेरे ॥ २ ॥<br>
मुख्य रुचि बसिबेकी पुर रावरे,<br>
राम! तेहि रुचिहि कामादि गन घेरे।<br>
अगम अपबरग, अरु सरग सुकृतैकफल,<br>
नाम-बल क्यों बसौं जम-नगर नेरे ॥ ३ ॥<br>
कतहुँ नहिं ठाउँ, कहँ जाउँ कोसलनाथ!<br>
दीन बितहीन हौं, बिकल बिनु डेरे।<br>
दास तुलसिहि बास देहु अब करि कृपा,<br>
बसत गज गीध ब्याधादि जेहि खेरे ॥ ४ ॥</p>
<h3 id="२११">२११</h3>
<p>कबहुँ रघुबंसमनि ! सो कृपा करहुगे।<br>
जेहि कृपा ब्याध, गज, बिप्र, खल नर तरे,<br>
तिन्हहि सम मानि मोहि नाथ उद्धरहुगे ॥ १ ॥<br>
जोनि बहु जनमि किये करम खल बिबिध बिधि,<br>
अधम आचरन कछु हृदय नहि धरहुगे।<br>
दीनहित! अजित सरबग्य समरथ प्रनतपालि,<br>
चित मृदुल निज गुननि अनुसरहुगे ॥ २ ॥<br>
मोह-मद-मान-कामादि खलमंडली,<br>
सकुल निरमूल करि दुसह दुख हरहुगे।<br>
जोग-जप-जग्य-बिग्यान ते अधिक अति,<br>
अमल दृढ़ भगति दै परम सुख भरहुगे ॥ ३ ॥<br>
मंदजन-मौलिमनि सकल, साधनहीन,<br>
कुटिल मन, मलिन जिय जानि जो डरहुगे।<br>
दासतुलसी बेद-बिदित बिरुदावली,<br>
बिमल जस नाथ! केहि भाँति बिस्तरहुगे ॥ ४ ॥ राग केदारा</p>
<h3 id="२१२">२१२</h3>
<p>रघुपति बिपति-दवन।<br>
परम कृपालु, प्रनत-प्रतिपालक, पतित-पावन ॥ १ ॥<br>
कूर, कुटिल, कुलहीन,दीन,अति मलिन जवन।<br>
सुमिरत नाम राम पठये सब अपने भवन ॥ २ ॥<br>
गज-पिंगला-अजामिल-से खल गनै धौं कवन।<br>
तुलसिदास प्रभु केहि न दीन्हि गति जानकी-रवन ॥ ३ ॥</p>
<h3 id="२१३">२१३</h3>
<p>हरि-सम आपदा-हरन।<br>
नहि कोउ सहज कृपालु दुसह दुख-सागर-तरन ॥ १ ॥<br>
गज निज बल अवलोकि कमल गहि गयो सरन।<br>
दीन बचन सुनि चले गरुड़ तजि सुनाभ-धरन ॥ २ ॥<br>
द्रुपदसुताको लग्यो दुसासन नगन करन।<br>
&lsquo;हा हरि पाहि&rsquo; कहत पूरे पट बिबिध बरन ॥ ३ ॥<br>
इहे जानि सुर-नर-मुनि-कोबिद सेवत चरन।<br>
तुलसिदास प्रभु को न अभय कियो नृग-उद्धरन ॥ ४ ॥</p>
<h3 id="रग-कलयन-------२१४">राग कल्यान       २१४</h3>
<p>ऐसी कौन प्रभुकी रीति ?<br>
बिरद हेतु पुनीत परिहरि पाँवरनि पर प्रीति ॥ १ ॥<br>
गई मारन पूतना कुच कालकूट लगाई।<br>
मातुकी गति दई ताहि कृपालु जादवराइ ॥ २ ॥<br>
काममोहित गोपिकनिपर कृपा अतुलित कीन्ह।<br>
जगत-पिता बिरंचि जिन्हके चरनकी रज लीन्ह ॥ ३ ॥<br>
नेमतें सिसुपाल दिन प्रति देत गनि गनि गारि।<br>
कियो लीन सु आपमें हरि राज-सभा मँझारि ॥ ४ ॥<br>
ब्याध चित दै चरन मार् यो मूढ़मति मृग जानि।<br>
सो सदेह स्वलोक पठयो प्रगट करि निज बानि ॥ ५ ॥<br>
कौन तिन्हकी कहै जिन्हके सुकृत अरु अघ दोउ।<br>
प्रगट पातकरूप तुलसी सरन राख्यो सोउ ॥ ६ ॥</p>
<h3 id="२१५">२१५</h3>
<p>श्रीरघुबीरकी यह बानि।<br>
नीचहू सों करत नेह सुप्रीति मन अनुमानि ॥ १ ॥<br>
परम अधम निषाद पाँवर, कौन ताकी कानि ?<br>
लियो सो उर लाइ सुत ज्यौं प्रेमको पहिचानि ॥ २ ॥<br>
गीध कौन दयालु, जो बिधि रच्यो हिंसा सानि ?<br>
जनक ज्यों रघुनाथ ताकहँ दियो जल निज पानि ॥ ३ ॥<br>
प्रकृति-मलिन कुजाति सबरी सकल अवगुन-खानि।<br>
खात ताके दिये फल अति रुचि बखानि बखानि ॥ ४ ॥<br>
रजनिचर अरु रिपु बिभीषन सरन आयो जानि।<br>
भरत ज्यों उठि ताहि भैंटत देह-दसा भुलानि ॥ ५ ॥<br>
कौन सुभग सुसील बानर, जिनहिं सुमिरत हानि।<br>
किये ते सब सखा, पूजे भवन अपने आनि ॥ ६ ॥<br>
राम सहज कृपालु कोमल दीनहित दिनदानि।<br>
भजहि ऐसे प्षभुहि तुलसी कुटिल कपट न ठानि ॥ ७ ॥</p>
<h3 id="२१६">२१६</h3>
<p>हरि तज और भजिये काहि ?<br>
नाहिनै कोउ राम सो ममता प्रनतपर जाहि ॥ १ ॥<br>
कनककसिपु बिरंचिको जन करम मन अरु बात।<br>
सुतहिं दुखवत बिधि न बरज्यो कालके घर जात ॥ २ ॥<br>
संभु-सेवक जान जग, बहु बार दिये दस सीस।<br>
करत राम-बिरोध सो सपनेहु न हटक्यो ईस ॥ ३ ॥<br>
और देवनकी कहा कहौं, स्वारथहिके मीत।<br>
कबहु काहु न राख लियो कोउ सरन गयउ सभीत ॥ ४ ॥<br>
को न सेवत देत संपति लोकहू यह रीति।<br>
दासतुलसी दीनपर एक राम ही की प्रीति ॥ ५ ॥</p>
<h3 id="२१७">२१७</h3>
<p>जो पै दूसरो कोउ होइ।<br>
तौ हौं बारहि बार प्रभु कत दुख सुनावौं रोइ ॥ १ ॥<br>
काहि ममता दीनपर, काको पतितपावन नाम।<br>
पापमूल अजामिलहि केहि दियो अपनो धाम ॥ २ ॥<br>
रहे संभु बिरंचि सुरपति लोकपाल अनेक।<br>
सोक-सरि बूड़त करीसहि दई काहु न टेक ॥ ३ ॥<br>
बिपुल-भूपति-सदहि महँ नर-नारि कह्यो &lsquo;प्रभु पाहि&rsquo;।<br>
सकल समरथ रहे, काहु न बसन दीन्हों ताहि ॥ ४ ॥<br>
एक मुख क्यों कहौं करुनासिंधुके गुन-गाथ ?<br>
भक्तहित धरि देह काह न कियो कोसलनाथ! ॥ ५ ॥<br>
आपसे कहुँ सौंपिये मोहि जो पै अतिहि घिनात।<br>
दासतुलसी और बिधि क्यों चरन परिहरि जात ॥ ६ ॥</p>
<h3 id="२१८">२१८</h3>
<p>कबहि देखाइहौ हरि चरन।<br>
समन सकल कलेस कलि-मल ,सकल मंगल- करन ॥ १ ॥<br>
सरद-भव सुंदर तरुनतर अरुन-बारिज-बरन।<br>
लच्छि-लालित-ललित करतल छबि अनूपम धरन ॥ २ ॥<br>
गंग-जनक अनंग-अरि-प्रिय कपट-बटु बलि-छरन।<br>
बिप्रतिय नृग बधिकके दुख-दोस दारुन दरन ॥ ३।<br>
सिद्ध-सुर-मुनि-बृंद-बंदित सुखद सब कहँ सरन।<br>
सकृत उर आनत जिनहिं जन होत तारन-तरन ॥ ४ ॥<br>
कृपासिंधु सुजान रघुबर प्रनत-आरति-हरन।<br>
दरस-आस-पियास तुलसीदास चाहत मरन ॥ ५ ॥</p>
<h3 id="२१९">२१९</h3>
<p>द्वार हौं भोर ही को आजु।<br>
रटत रिरिहा आरि और न, कौर ही तें काजु ॥ १ ॥<br>
कलि कराल दुकाल दारुन, सब कुभाँति कुसाजु।<br>
नीच जन, मन ऊँच जैसी कोढँमेंकी खाजु ॥ २ ॥<br>
हहरि हियमें सदय बूझ्यो जाइ साधु-समाजु।<br>
मोहुसे कहुँ कतहुँ कोउ, तिन्ह कह्यो कोसलराजु ॥ ३ ॥<br>
दीनता-दारिद दलै को कृपाबारिधि बाजु।<br>
दानि दसरथरायके, तू बानइत सिरताजु ॥ ४ ॥<br>
जनमको भूखो भिखारी हौं गरीबनिवाजु।<br>
पेट भरि तुलसिहि जेंवाइय भगति-सुधा सुनाजु ॥ ५ ॥</p>
<h3 id="२२०">२२०</h3>
<p>करिय सँभार, कोसलराय!<br>
और ठौर न और गति, अवलंब नाम बिहाय ॥ १ ॥<br>
बूझि अपनी आपनो हितु आप बाप न माय।<br>
राम! राउर नाम गुर,सुर,स्वामि,सखा,सहाय ॥ २ ॥<br>
रामराज न चले मानस-मलिनके छल छाय।<br>
कोप तेहि कलिकाल कायर मुएहि घालत घाय ॥ ३ ॥<br>
लेत केहरिको बयर ज्यों भैक हनि गोमाय।<br>
त्योंहि राम-गुलाम जानि निकाम देत कुदाय ॥ ४ ॥<br>
अकनि याके कपट-करतब, अमित अनय-अपाय।<br>
सुखि हरिपुर बसत होत परीछितहि पछिताय ॥ ५ ॥<br>
कृपासिंधु! बिलोकिये, जन-मनकी साँसति साय।<br>
सरन आयो, देव! दीनदयालु! देखन पाय ॥ ६ ॥<br>
निकट बोलि न बरजिये, बलि जाउँ, हनिय न हाय।<br>
देखिहैं हनुमान गोमुख नाहरनिके न्याय ॥ ७ ॥<br>
अरुन मुख, भ्रू बिकट, पिंगल नयन रोष-कषाय।<br>
बीर सुमिरि समीरको घटिहै चपल चित चाय ॥ ८ ॥<br>
बिनय सुनि बिहँसे अनुजसों बचनके कहि भाय।<br>
&lsquo;भली कही&rsquo; कह्यो लषन हूँ हँसि,बने सकल बनाय ॥ ९ ॥<br>
दई दीनहिं दादि, सो सुनि सुजन-सदन बधाय।<br>
मिटे संकट-सोच, पोच-प्रपंच, पाप-निकाय ॥ १० ॥<br>
पेखि प्रीति-प्रतीति जनपर अगुन अनघ अमाय।<br>
दासतुलसी कहत मुनिगन,&lsquo;जयति जय उरुगाय&rsquo; ॥ ११ ॥</p>
<h3 id="२२१">२२१</h3>
<p>नाथ! कृपाहीको पंथ चितवत दीन हौं दिनराति।<br>
होइ धौं केहि काल दीनदयालु! जानि न जाति ॥ १ ॥<br>
सुगुन, ग्यान-बिराग-भगति, सु-साधननिकी पाँति।<br>
भजे बिकल बिलोकि कलि अघ-अवगुननिकी थाति ॥ २ ॥<br>
अति अनीति-कुरीति भइ भुइँ तरनि हू ते ताति।<br>
जाउँ कहँ ? बलि जाउँ, कहूँ न ठाउँ, मति अकुलाति ॥ ३ ॥<br>
आप सहित न आपनो कोउ, बाप! कठिन कुभाँति।<br>
स्यामघन! सींचिये तुलसी, सालि सफल सुखाति ॥ ४ ॥</p>
<h3 id="२२२">२२२</h3>
<p>बलि जाउँ, और कासों कहौं ?<br>
सदगुनसिंधु स्वामि सेवक-हित कहुँ न कृपानिधि-सो लहौं ॥ १ ॥<br>
जहँ जहँ लोभ लोल लालचबस निजहित चित चाहनि चहौं।<br>
तहँ तहँ तरनि तकत उलूक ज्यों भटकि कुतरु-कोटर गहौं ॥ २ ॥<br>
काल-सुभाउ-करम बिचित्र फलदायक सुनि सिर धुनि रहौं।<br>
मोको तौ सकल सदा एकहि रस दुसह दाह दारुन दहौं ॥ ३ ॥<br>
उचित अनाथ होइ दुखभाजन भयो नाथ! किंकर न हौं।<br>
अब रावरो कहाइ न बूझिये, सरनपाल! साँसति सहौं ॥ ४ ॥<br>
महाराज! राजीवबिलोचन! मगन-पाप-संताप हौं।<br>
तुलसी प्रभु!जब तब जेहि तेहि बिधि राम निरबहौं ॥ ५ ॥</p>
<h3 id="२२३">२२३</h3>
<p>आपनो कबहुँ करि जानिहौ।<br>
राम गरीबनिवाज राजमनि, बिरद-लाज उर आनिहौ ॥ १ ॥<br>
सील-सिंधु,सुंदर,सब लायक,समरथ, सदगुन-खानि हौ।<br>
पाल्यो है,पालत,पालहुगे प्रभु, प्रनत-प्रेम पहिचानिहौ ॥ २ ॥<br>
बेद-पुरान कहत,जग जानत, दीनदयालु दिन-दानि हौ।<br>
कहि आवत, बलि जाऊँ,मनहुँ मेरी बार बिसारे बानि हौ ॥ ३ ॥<br>
आरत-दीन-अनाथनिके हित मानत लौकिक कानि हौ।<br>
है परिनाम भलो तुलसीको सरनागत-भय-भानि हौ ॥ ४ ॥</p>
<h3 id="२२४">२२४</h3>
<p>रघुबरहि कबहुँ मन लागिहै ?<br>
कुपथ,कुचाल,कुमति,कुमनोरथ, कुटिल कपट कब त्यागिहै ॥ १ ॥<br>
जानत गरल अमिय बिमोहबस, अमिय गनत करि आगिहै।<br>
उलटी रीति-प्रीति अपनेकी तजि प्रभुपद अनुरागिहै ॥ २ ॥<br>
आखर अरथ मंजु मृदु मोदक राम-प्रेम-पगि पागिहै।<br>
ऐसे गुन गाइ रिझाइ स्वामिसों पाइहै जो मुँह माँगिहै ॥ ३ ॥<br>
तू यहि बिधि सुख-सयन सोइहै,जियकी जरनि भूरि भागिहै।<br>
राम-प्रसाद दासतुलसी उर राम-भगति-जोग जागिहै ॥ ४ ॥</p>
<h3 id="२२५">२२५</h3>
<p>भरोसो और आइहै उर ताके।<br>
कै कहुँ लहै जो रामहि-सो साहिब, कै अपनो बल जाके ॥ १ ॥<br>
के कलिकाल कराल न सूझत, मोह-मार-मद छाके।<br>
कै सुनि स्वामि-सुभाउ न रह्यो चित, जो हित सब अँग थाके ॥ २ ॥<br>
हौं जानत भलिभाँति अपनपौ, प्रभु-सो सुन्यो न साके।<br>
उपल,भील,खग,मृग रजनीचर, भले भये करतब काके ॥ ३ ॥<br>
मोको भलो राम-नाम सुरतरु-सो, रामप्रसाद कृपालु कृपाके।<br>
तुलसी सुखी निसोच राज ज्यों बालक माय-बबाके ॥ ४ ॥</p>
<h3 id="२२६">२२६</h3>
<p>भरोसो जाहि दूसरो सो करो।<br>
मोको तो रामको नाम कलपतरु कलि कल्यान फरो ॥ १ ॥<br>
करम उपासन,ग्यान,बेदमत, सो सब भाँति खरो।<br>
मोहि तो &lsquo;सावनके अंधहि&rsquo; ज्यों सूझत रंग हरों ॥ २ ॥<br>
चाटत रह्यो स्वान पातरि ज्यों कबहुँ न पेट भरो।<br>
सो हौं सुमिरत नाम-सुधारस पेखत परुसि धरो ॥ ३ ॥<br>
स्वारथ औ परमारथ हू को नहि कुंजरो-नरो।<br>
सुनियत सेतु पयोध पषाननि करि कपि कटक-तरो ॥ ४ ॥<br>
प्रीति-प्रतीति जहाँ जाकी, तहँ ताको काज सरो।<br>
मेरे तो माय-बाप दोउ आखर हौं सिसु-अरनि अरो ॥ ५ ॥<br>
संकर साखि जो राखि कहौं कछु तौ जरि जीह गरो।<br>
अपनो भलो राम-नामहि ते तुलसिहि समुझि परो ॥ ६ ॥</p>
<h3 id="२२७">२२७</h3>
<p>नाम राम रावरोई हित मेरे।<br>
स्वारथ-परमारथ साथिन्ह सों भुज उठाइ कहौं टेरे ॥ १ ॥<br>
जननि-जनक तज्यो जनमि, करम बिनु बिधिहु सृज्यो अवडेरे।<br>
मोहुँसो कोउ-कोउ कहत रामहि को, सो प्रसंग केहि केरे ॥ ३२ ॥<br>
फिर् यौ ललात बिनु नाम उदर लगि, दुखउ दुखित मोहि हेरे।<br>
नाम-प्रसाद लहत रसाल फल अब हौं बबुर बहेरे ॥ ३ ॥<br>
साधत साधु लोक-परलोकहि,सुनि गुनि जतन घनेरे।<br>
तुलसीके अवलंब नामको, एक गाँठि कइ फेरे ॥ ४ ॥</p>
<h3 id="२२८">२२८</h3>
<p>प्रिय रामनामतें जाहि न रामो।<br>
ताको भलो कठिन कलिकालहुँ आदि-मध्य-परिनामो ॥ १ ॥<br>
सकुचत समुझि नाम-महिमा मद-लोभ-मोह-कोह-कामो।<br>
राम-नाम-जप-निरत सुजन पर करत छाँह घोर घामो ॥ २ ॥<br>
नाम-प्रभाउ सही जो कहै कोउ सिला सरोरुह जामो।<br>
जो सुनि सुमिरि भाग-भाजन भइ सुकृतसील भील-भामो ॥ ३ ॥<br>
बालमीकि-अजामिलके कछु हुतो न साधन सामो।<br>
उलटे पलटे नाम-महातम गुंजनि जितो ललामो ॥ ४ ॥<br>
रामतें अधिक नाम-करतब, जेहि किये नगर-गत गामो।<br>
भये बजाइ दाहिने जो जपि तुलसिदाससे बामो ॥ ५ ॥</p>
<h3 id="२२९">२२९</h3>
<p>गरैगी जीह जो कहौं औरको हौं।<br>
जानकी-जीवन! जनम-जनम जग ज्यायो तिहारेहि कौरको हौं ॥ १ ॥<br>
तीनि लोक, तिहुँ काल न देखत सुहृद रावरे जोरको हौं।<br>
तुमसों कपट करि कलप-कलप कृमि ह्वेहौं नरक घोरको हौं ॥ २ ॥<br>
कहा भयो जो मन मिलि कलिकालहिं कियो भौंतुवा भौंरको हौं।<br>
तुलसिदास सीतल नित यहि बल, बड़े ठेकाने ठौरको हौं ॥ ३ ॥</p>
<h3 id="२३०">२३०</h3>
<p>अकारन को हितू और को है।<br>
बिरद &lsquo;गरीब-निवाज&rsquo; कौनको, भौंह जासु जन जोहै ॥ १ ॥<br>
छोटो-बड़ो चहत सब स्वारथ, जो बिरंचि बिरचो है।<br>
कोल कुटिल, कपि-भालु पालिबो कौन कृपालुहि सोहै ॥ २ ॥<br>
काको नाम अनख आलस कहें अघ अवगुननि बिछोहै।<br>
को तुलसीसे कुसेवक संग्रह्यो, सठ सब दिन साईं द्रोहै ॥ ३ ॥</p>
<h3 id="२३१">२३१</h3>
<p>और मोहि को है, काहि कहिहौं ?<br>
रंक-राज ज्यों मनको मनोरथ, केहि सुनाइ सुख लहिहौं ॥ १ ॥<br>
जम-जातना,जोनि-संकट सब सहे दुसह अरु सहिहौं।<br>
मोको अगम,सुगम तुमको प्रभु, तउ फल चारि न चहिहौं ॥ २ ॥<br>
खेलिबेको खग-मृग,तरु-कंकर है रावरो राम हौं रहिहौं।<br>
यहि नाते नरकहुँ सचु या बिनु परमपदहुँ दुख दहिहौं ॥ ३ ॥<br>
इतनी जिय लालसा दासके, कहत पानही गहिहौं।<br>
दीजै बचन कि हृदय आनिये &lsquo;तुलसिको पन निर्बहिहौ&rsquo; ॥ ४ ॥</p>
<h3 id="२३२">२३२</h3>
<p>दीनबंधु दूसरो कहँ पावो ?<br>
को तुम बिनु पर-पीर पाइ है ? केहि दीनता सुनावों ॥ १ ॥<br>
प्रभु अकृपालु,कृपालु अलायक, जहँ-जहँ चितहिं डोलावों।<br>
इहै समुझि सुनि रहौं मौन ही, कहि भ्रम कहा गवावों ॥ २ ॥<br>
गोपद बुड़िबे जोग करम करौं, बातनि जलधि थहावों।<br>
अति लालची,काम-किंकर मन, मुख रावरो कहावों ॥ ३ ॥<br>
तुलसी प्रभु जियकी जानत सब, अपनो कछुक जनावों।<br>
सो कीजै,जेहि भाँति छाँडि छल द्वार परो गुन गावों ॥ ४ ॥</p>
<h3 id="२३३">२३३</h3>
<p>मनोरथ मनको एकै भाँति।<br>
चाहत मुनि-मन-अगम सुकृत-फल, मनसा अघ न अघाति ॥ १ ॥<br>
करमभूमि कलि जनम,कुसंगति, मति बिमोह-मद-माति।<br>
करत कुजोग कोटि, कयों पैयत परमारथ-पद सांति ॥ २ ॥<br>
सेइ साधु-गुरु,सुनि पुरान-श्रुति बूझ्यो राग बाजी ताँति।<br>
तुलसी प्रभु सुभाउ सुरतरु-सो, ज्यों दरपन मुख-कांति ॥ ३ ॥</p>
<h3 id="२३४">२३४</h3>
<p>जनम गयो बादिहिं बर बीति।<br>
परमारथ पाले न पर् यो कछु, अनुदिन अधिक अनीति ॥ १ ॥<br>
खेलत खात लरिकपन गो चलि, जौबन जुवतिन लियो जीति।<br>
रोग-बियोग-सोग-श्रम-संकुल बड़ि बय बृथहि अतीति ॥ २ ॥<br>
राग-रोष-इरिषा-बिमोह-बस रुची न साधु-समीति।<br>
कहे न सुने गुनगन रघुबरके, भइ न रामपद-प्रीति ॥ ३ ॥<br>
हृदय दहत पछिताय-अनल अब, सुनत दुसह भवभीति।<br>
तुलसी प्रभु तें होइ सो कीजिय समुझि बिरदकी रीति ॥ ४ ॥</p>
<h3 id="२३५">२३५</h3>
<p>ऐसेहि जनम-समूह सिराने।<br>
प्राननाथ रघुनाथ-से प्रभु तजि सेवत चरन बिराने ॥ १ ॥<br>
जे जड जीव कुटिल,कायर,खल, केवल कलिमल-साने।<br>
सूखत बदन प्रसंसत तिन्ह कहँ, हरितें अधिक करि माने ॥ २ ॥<br>
सुख हित कोटि उपाय निरंतर करत न पायँ पिराने।<br>
सदा मलीन पंथके जल ज्यो, कबहुँ न हृदय थिराने ॥ ३ ॥<br>
यह दीनता दूर करिबेको अमित जतन उर आने।<br>
तुलसी चित-चिंता न मिटै बिनु चिंतामनि पहिचाने ॥ ४ ॥</p>
<h3 id="२३६">२३६</h3>
<p>जो पै जिय जानकी-नाथ न जाने।<br>
तौ सब करम-धरम श्रमदायक ऐसेइ कहत सयाने ॥ १ ॥<br>
जे सुर, सिद्ध,मुनीस, जोगबिद बेद-पुरान बखाने।<br>
पूजा लेत,देत पलटे सुख हानि-लाभ अनुमाने ॥ २ ॥<br>
काको नाम धोखेहू सुमिरत पातकपुंज पराने।<br>
बिप्र-बधिक, गज-गीध कोटि खल कौनके पेट समाने ॥ ३ ॥<br>
मेरु-से दोष दूरि करि जनके, रेनु-से गुन उर आने।<br>
तुलसिदास तेहि सकल आस तजि भजहि न अजहुँ अयाने ॥ ४ ॥</p>
<h3 id="२३७">२३७</h3>
<p>काहे न रसना, रामहि गावहि ?<br>
निसदिन पर-अपवाद बृथा कत रटि-रटि राग बढ़ावहि ॥ १ ॥<br>
नरमुख सुंदर मंदिर पावन बसि जनि ताहि लजावहि।<br>
ससि समीप रहि त्यागि सुधा कत रबिकर-जल कहँ धावहि ॥ २ ॥<br>
काम-कथा कलि-कैरव-चंदनि, सुनत श्रवन दै भावहि।<br>
तिनहिं हटकि कहि हरि-कल-कीरति, करन कलंक नसावहि ॥ ३ ॥<br>
जातरूप मति, जुगति रुचिर मनि रचि-रचि हार बनावहि।<br>
सरन-सुखद रबिकुल-सरोज-रबि राम-नृपहि पहिरावहि ॥ ४ ॥<br>
बाद-बिबाद, स्वाद तजि भजि हरि, सरस चरित चित लावहि।<br>
तुलसिदास भव तरहि, तिहुँ पुर तू पुनीत जस पावहि ॥ ५ ॥</p>
<h3 id="२३८">२३८</h3>
<p>आपनो हित रावरेसों जो पै सूझै।<br>
तौ जनु तनुपर अछत सीस सुधि क्यों कबंध ज्यों जूझै ॥ १ ॥<br>
निज अवगुन,गुनराम! रावरे लखि-सुनि-मति-मन-रूझै।<br>
रहनि-कहनि-समुझनि तुलसीकी को कृपालु बिनु बूझै ॥ २ ॥</p>
<h3 id="२३९">२३९</h3>
<p>जाको हरि दृढ़ करि अंग कर् यो।<br>
सोइ सुसील,पुनीत,बेदबिद, बिद्या-गुननि भर् यो ॥ १ ॥<br>
उतपति पांडु-सुतनकी करनी सुनि सतपंथ डर् यो।<br>
ते त्रैलोक्य-पूज्य, पावन जस सुनि-सुनि लोक तर् यो ॥ २ ॥<br>
जो निज धरम बेदबोधित सो करत न कछु बिसर् यो।<br>
बिनु अवगुन कृकलास कूप मज्जित कर गहि उधर् यो ॥ ३ ॥<br>
ब्रह्म बिसिख ब्रह्मांड दहन छम गर्भ न नृपति जर् यो।<br>
अजर-अमर, कुलिसहुँ नाहिंन बध, सो पुनि फेन मर् यो ॥ ४ ॥<br>
बिप्र अजामिल अरु सुरपति तें कहा जो नहिं बिगर् यो।<br>
उनको कियो सहाय बहुत, उरको संताप हर् यो ॥ ५ ॥<br>
गनिका अरु कंदरपतें जगमहँ अघ न करत उबर् यो।<br>
तिनको चरित पवित्र जानि हरि निज हृदि-भवन धर् यो ॥ ६ ॥<br>
केहि आचरन भलो मानैं प्रभु सो तौ न जानि पर् यो।<br>
तुलसिदास रघुनाथ-कृपाको जोवत पंथ खर् यो ॥ ७ ॥</p>
<h3 id="२४०">२४०</h3>
<p>सोइ सुकृती,सुचि साँचो जाहि राम! तुम रीझे।<br>
गनिका,गीध,बधिक हरिपुर गये, लै कासी प्रयाग कब सीझे ॥ १ ॥<br>
कबहुँ न डग्यो निगम-मगतें पग, नृग जग जानि जिते दुख पाये।<br>
गजधौं कौन दिछित, जाके सुमिरत लै सनाभ बाहन तजि धाये ॥ २ ॥<br>
सुर-मुनि-बिप्र बिहाय बड़े कुल, गोकुल जनम गोपगृह लीन्हो।<br>
बायों दियो बिभव कुरुपतिको, भोजन जाइ बिदुर-घर कीन्हो ॥ ३ ॥<br>
मानत भलहि भलो भगतनितें, कछुक रीति पारथहि जनाई।<br>
तुलसी सहज सनेह राम बस, और सबै जलकी चिकनाई ॥ ४ ॥</p>
<h3 id="२४१">२४१</h3>
<p>तब तुम मोहूसे सठनिको हठि गति न देते।<br>
कैसेहु नाम लेइ कोउ पामर, सुनि सादर आगे ह्वे लेते ॥ १ ॥<br>
पाप-खानि जिय जानि अजामिल जमगन तमकि तये ताको भे ते।<br>
लियो छुड़ाइ, चले कर मींजत, पीसत दाँत गये रिस-रेते ॥ २ ॥<br>
गौतम-तिय,गज,गीध,बिटप,कपि, हैं नाथहिं नीके मालुम जेते।<br>
तिन्ह तिन्ह काजनि<br>
&mdash;&mdash;&mdash;&mdash;&ndash; साधु-समाजु तजि कृपासिंधु तब तब उठिगे ते ॥ ३ ॥<br>
तिन्ह के काज<br>
अजहुँ अधिक आदर येहि द्वारे, पतित पुनीत होत नहिं केते।<br>
मेरे पासंगहु न पूहिहैं,ह्वे गये,है, होने खल जेते ॥ ४ ॥<br>
हौं अबलौं करतूति तिहारिय चितवत हुतो न रावरे चेते।<br>
अब तुलसी पूतरो बाँधिहै, सहि न जात मोपै परिहास एते ॥ ५ ॥</p>
<h3 id="२४२">२४२</h3>
<p>तुम सम दींनबंधु,न दीन कोउ मो सम, सुनहु नृपति रघुराई।<br>
मोसम कुटिल-मौलिमन नहिं जग, तुमसम हरि,!न हरन कुटिलाई ॥ १ ॥<br>
हौं मन-बचन-कर्म पातक-रत, तुम कृपालु पतितन-गतिदाई।<br>
हौं अनाथ, प्रभु! तुम अनाथ-हित, चित यहि सुरति कबहुँ नहिं जाई ॥ २ ॥<br>
हौं आरत,आरति-नासक तुम, कीरति निगम पुराननि गाई।<br>
हौं सभीत तुम हरन सकल भय, कारन कवन कृपा बिसराई ॥ ३ ॥<br>
तुम सुखधाम राम श्रम-भंजन, हौं अति दुखित त्रिबिध श्रम पाई।<br>
यह जिय जानि दास तुलसी कहँ राखहु सरन समुझि प्रभुताई ॥ ४ ॥</p>
<h3 id="२४३">२४३</h3>
<p>यहै जानि चरनन्हि चित लायो।<br>
नाहिन नाथ! अकारनको हितु तुम समान पुरान-श्रुति गायो ॥ १ ॥<br>
जननि जनक,सुत-दार, बंधुजन भये बहुत जहँ जहँ हौं जायो।<br>
सब स्वारथहित प्रीति, कपट चित,काहू नहिं हरिभजन सिखायो ॥ २ ॥<br>
सुर-मुनि,मनुज-दनुज,अहि-किन्नर, मैं तनु धरि सिर काहि न नायो।<br>
जरत फिरत त्रयताप पापबस, काहु न हरि! करि कृपा जुड़ायो ॥ ३ ॥<br>
जतन अनेक किये सुख-कारन, हरिपद-बिमुख सदा दुख पायो।<br>
अब थाक्यो जलहीन नाव ज्यों देखत बिपति-जाल जग छायो ॥ ४ ॥<br>
मो कहँ नाथ! बूझिये, यह गति सुख-निधान निज पति बिसरायो।<br>
अब तजि रौष करहु करुना हरि! तुलसिदास सरनागत आयो ॥ ५ ॥</p>
<h3 id="२४४">२४४</h3>
<p>याहि ते मैं हरि ग्यान गँवायो।<br>
परिहरि हृदय-कमल रघुनाथहि, बाहर फिरत बिकल भयो धायो ॥ १ ॥<br>
ज्यों कुरंग निज अंग रुचिर मद अति मतिहीन मरम नहिं पायो।<br>
खोजत गिरि,तरु,लता,भूमि, बिल परम सुगंध कहाँ तें आयो ॥ २ ॥<br>
ज्यों सर बिमल बारि परिपूरन, ऊपर कछु सिवार तृन छायो।<br>
जारत हियो ताहि तजि हौं सठ, चाहत यहि बिधि तृषा बुझायो ॥ ३ ॥<br>
ब्यापत त्रिबिध ताप तनु दारुन, तापर दुसह दरिद्र सतायो।<br>
अपनेहि धाम नाम-सुरतरु तजि बिषय-बबूर-बाग मन लायो ॥ ४ ॥<br>
तुम-सम ग्यान-निधान, मोहि सम मूढ़ न आन पुराननि गायो।<br>
तुलसिदास प्रभु! यह बिचारि जिय कीजै नाथ उचित मन भायो ॥ ५ ॥</p>
<h3 id="२४५">२४५</h3>
<p>मोहि मूढ़ मन बहुत बिगोयो।<br>
याके लिये सुनहु करुनामय, मैं जग जनमि-जनमि दुख रोयो ॥ १ ॥<br>
सीतल मधुर पियूष सहज सुख निकटहि रहत दूरि जन खोयो।<br>
बहु भाँतिन स्रम करत मोहबस, बृथहि मंदमति बारि बिलोयो ॥ २ ॥<br>
करम-कीच जिय जानि,सानि चित, चाहत कुटिल मलहि मल धोयो।<br>
तृषावंत सुरसरि बिहाय सठ फिरि-फिरि बिकल अकास निचोयो ॥ ३ ॥<br>
तुलसिदास प्रभु! कृपा करहु अब, मैं निज दोष कछू नहिं गोयो।<br>
डासत ही गइ बीति निसा सब, कबहुँ न नाथ! नींद भरि सोयो ॥ ४ ॥</p>
<h3 id="२४६">२४६</h3>
<p>लोक-बेद हूँ बिदित बात सुनि-समुझि।<br>
मोह-मोहित बिकल मति थिति न लहति।<br>
छोटे-बड़े,खोटे-खरे, मोटेऊ दूबरे,<br>
राम! रावरे निबाहे सबहीकी निबहति ॥ १ ॥<br>
होती जो आपने बस, रहती एक ही रस,<br>
दूनी न हरष-सोक-सांसति सहति।<br>
चहतो जो जोई जोई, लहतो सो सोई सोई,<br>
केहू भाँति काहूकी न लालसा रहति। ॥ २ ॥<br>
करम,काल, सुभाउ गुन-दोष जीव जग मायाते,<br>
सो सभै भौंह चकित चहति।<br>
ईसन-दिगीसनि, जोगीसनि,मुनीसनि हू,<br>
छोड़ति छोड़ाये तें,गहाये तें गहति ॥ ३ ॥<br>
सतरंजको सो राज, काठको सबै समाज,<br>
महाराज बाजी रची, प्रथम न हति।<br>
तुलसी प्रभुके हाथ हारिबो-जीतिबो नाथ!<br>
बहु बेष, बहु मुख सारदा कहति ॥ ४ ॥</p>
<h3 id="२४७">२४७</h3>
<p>राम जपु जीह! जानि, प्रीति सों प्रतीत मानि,<br>
रामनाम जपे जैहै जियकी जरनि।<br>
रामनामसों रहनि, रामनामकी कहनि,<br>
कुटिल कलि-मल-सोक-संकट-हरनि ॥ १ ॥<br>
रामनामको प्रभाउ पूजियत गनराउ,<br>
कियो न दुराउ, कही आपनी करनि।<br>
भव-सागरको सेतु, कासीहू सुगति हेतु,<br>
जपत सादर संभु सहित घरनि ॥ २ ॥<br>
बालमीकि ब्याध हे अगाध-अपराध-निधि,<br>
&lsquo;मरा&rsquo; &lsquo;मरा&rsquo; जपे पूजे मुनि अमरनि।<br>
रोक्यो बिंध्य, सोख्यो सिंधु घटजहुँ नाम-बल,<br>
हार् यो हिय,खारो भयो भूसुर-डरनि ॥ ३ ॥<br>
नाम-महिमा अपार, सेष-सुक बार बार,<br>
मति-अनुसार बुध बेदहू बरनि।<br>
नामरति-कामधेनु तुलसीको कामतरु,<br>
रामनाम है बिमोह-तिमिर-तरनि ॥ ४ ॥</p>
<h3 id="२४८">२४८</h3>
<p>पाहि,पाहि राम! पाहि रामभद्र, रामचंद्र!<br>
सुजस स्रवन सुनि आयो हौं सरन।<br>
दीनबंधु! दीनता-दरिद्र-दाह-दोष-दुख,<br>
दारुन दुसह दर-दुरित-हरन ॥ १ ॥<br>
जब जब जग-जाल ब्याकुल करम काल,<br>
सब खल भूप भये भूतल-भरन।<br>
तब तब तनु धरि, भूमि-भार दूरि करि,<br>
थापे मुनि,सुर,साधु, आस्रम, बरन ॥ २ ॥<br>
बेद,लोक,सब साखी, काहूकी रती न राखी,<br>
रावनकी बंदि लागे अमर मरन।<br>
ओक दै बिसोक किये लोकपति लोकनाथ,<br>
रामराज भयो धरम चारिहु चरन ॥ ३ ॥<br>
सिला,गुह,गीध,कपि,भील,भालु,रातिचर,<br>
ख्याल ही कृपालु कीन्हे तारन-तरन।<br>
पील-उद्धरन! सीलसिंधु! ढील देखियतु,<br>
तुलसी पै चाहत गलानि ही गरन ॥ ४ ॥</p>
<h3 id="२४९">२४९</h3>
<p>भली भाँति पहिचाने-जाने साहिब जहाँ लौं जग,<br>
जूड़े होत थोरे, थोरे ही गरम।<br>
प्रीति न प्रवीन,नीतिहीन,रीतिके मलीन,<br>
मायाधीन सब किये कालहू करम ॥ १ ॥<br>
दानव-दनुज बड़े महामूढ़ मूँड़ चढ़े,<br>
जीते लोकनाथ नाथ! बलनि भरम।<br>
रीझि-रीझि दिये बर, खीझी-खीझि घाले घर,<br>
आपने निवाजेकी न काहूको सरम ॥ २ ॥<br>
सेवा-सावधान तू सुजान समरथ साँचो,<br>
सदगुन-धाम राम! पावन परम।<br>
सुरुख,सुमुख,एकरस,एकरूप,तोहि,<br>
बिदित बिसेषि घटघटके मरम ॥ ३ ॥<br>
तोसो नतपाल न कृपाल,न कँगाल मो-सो,<br>
दयामें बसत देव सकल धरम।<br>
राम कामतरु-छाँह चाहै रुचि मन माँह,<br>
तुलसी बिकल,बलि, कलि-कुधरम ॥ ४ ॥</p>
<h3 id="२५०">२५०</h3>
<p>तौं हौं बार बार प्रभुहि पुकारिकै खिझावतो न,<br>
जो पै मोको होतो कहूँ ठाकुर-ठहरु।<br>
आलसी-अभागे मोसे तैं कृपालु पाले-पोसे,<br>
राजा मेरे राजाराम,अवध सहरु ॥ १ ॥<br>
सेये न दिगीस,न दिनेस,न गनेस, गौरी,<br>
हित कै न माने बिधि हरिउ न हरु।<br>
रामनाम ही सों जोग-छेम, नेम, प्रेम-पन,<br>
सुधा सो भरोसो एहु,दूसरो जहरु ॥ २ ॥<br>
समाचार साथके अनाथ-नाथ! कासों कहौं,<br>
नाथ ही के हाथ सब चोरऊ पहरु।<br>
निज काज, सुरकाज,आरतके काज,राज!<br>
बूझिये बिलंब कहा कहूँ न गहरु ॥ ३ ॥<br>
रीति सुनि रावरी प्रतीति-प्रीति रावरे सों,<br>
डरत हौं देखि कलिकालको कहरु।<br>
कहेही बनैगी कै कहाये,बलि जाउँ,राम,<br>
&lsquo;तुलसी! तू मेरो, हारि हिये न हहरु&rsquo; ॥ ४ ॥</p>
<h3 id="२५१">२५१</h3>
<p>राम! रावरो सुभाउ, गुन सील महिमा प्रभाउ,<br>
जान्यो हर,हनुमान,लखन,भरत।<br>
जिन्हके हिये-सुथरु राम-प्रेम-सुरतरु,<br>
लसत सरस सुख फूलत फरत ॥ १ ॥<br>
आप माने स्वामी कै सखा सुभाइ भाइ,पति,<br>
ते सनेह-सावधान रहत डरत।<br>
साहिब-सेवक-रीति, प्रीति-परिमिति,नीति,<br>
नेमको निबाह एक टेक न टरत ॥ २ ॥<br>
सुक-सनकादिक, प्रहलाद-नारदादि कहैं,<br>
रामकी भगति बड़ी बिरति-निरत।<br>
जाने बिनु भगति न, जानिबो तिहारे हाथ,<br>
समुझी सयाने नाथ! पगनि परत ॥ ३ ॥<br>
छ-मत बिमत, न पुरान मत,एक मत,<br>
नेति-नेति-नेति नित निगम करत।<br>
औरनिकी कहा चली ? एकै बात भलै भली,<br>
राम-नाम लिये तुलसी हू से तरत ॥ ४ ॥</p>
<h3 id="२५२">२५२</h3>
<p>बाप! आपने करत मेरी घनी घटि गई।<br>
लालची लबारकी सुधारिये बारक,बलि,<br>
रावरी भलाई सबहीकी भली भई ॥ १ ॥<br>
रोगबस तनु, कुमनोरथ मलिन मनु,<br>
पर-अपबाद मिथ्या-बाद बानी हई।<br>
साधनकी ऐसी बिधि, साधन बिना न सिधि,<br>
बिगरी बनावै कृपानिधिकी कृपा नई ॥ २ ॥<br>
पतित-पावन, हित आरत-अनाथनिको,<br>
निराधारको अधार,दीनबंधु,दई।<br>
इन्हमें न एकौ भयो, बूझि न जूझ्यो न जयो,<br>
ताहिते त्रिताप-तयो, लुनियत बई ॥ ३ ॥<br>
स्वाँग सूधो साधुको, कुचालि कलितें अधिक,<br>
परलोक फीकी मति, लोक-रंग-रई।<br>
बड़े कुसमाज राज! आजुलौं जो पाये दिन,<br>
महाराज! केहू भाँति नाम-ओट लईः ॥ ४ ॥<br>
राम! नामको प्रताप जानियत नीके आप,<br>
मोको गति दूसरी न बिधि निरमई।<br>
खीझिबे लायक करतब कोटि कोटि कटु,<br>
रीझिबे लायक तुलसीकी निलजई ॥ ५ ॥</p>
<h3 id="२५३">२५३</h3>
<p>राम राखिये सरन, राखि आये सब दिन।<br>
बिदित त्रिलोक तिहुँ काल न दयाल दूजो,<br>
आरत-प्रनत-पाल को है प्रभु बिन ॥ १ ॥<br>
लाले पाले,पोषे तोषे आलसी-अभागी-अघी,<br>
नाथ! पै अनाथनिसों भये न उरिन।<br>
स्वामी समरथ ऐसो, हौं तिहारो जै सो. तैसो,<br>
काल-चाल हेरि होति हिये घनी घिन ॥ २ ॥<br>
खीझि-रीझि,बिहँसि-अनख, क्यों हूँ एक बार,<br>
&lsquo;तुलसी तू मेरो&rsquo; बलि, कहियत किन?<br>
जाहिं सूल निरमूल, होहिं सुख अनुकूल,<br>
महाराज राम! रावरी सौं, तेहि छिन ॥ ३ ॥</p>
<h3 id="२५४">२५४</h3>
<p>राम! रावरो नाम मेरो मातु-पितु है।<br>
सुजन-सनेही, गुरु-साहिब, सखा-सुहृद्,<br>
राम-नाम प्रेम-पन अबिचल बितु है ॥ १ ॥<br>
सतकोटि चरित अपार दधिनिधि मथि,<br>
लियो काढ़ि वामदेव नाम-घृतु है।<br>
नामको भरो सो. बल चारिहू फलको फल,<br>
सुमिरिये छाड़ि छल, भलो कृतु है ॥ २ ॥<br>
स्वारथ-साधक, परमारथ-दायक नाम,<br>
राम-नाम सारिखो न और हितु है।<br>
तुलसी सुभाव कही, साँचिये परैगी सही,<br>
सीतानाथ-नाम नित चितहूको चितु है ॥ ३ ॥</p>
<h3 id="२५५">२५५</h3>
<p>राम!रावरो नाम साधु-सुरतरु है।<br>
सुमिरे त्रिबिध घाम हरत, पूरत काम,<br>
सकल सुकृत सरसिजको सरु है ॥ १ ॥<br>
लाभहुको लाभ, सुखहूको सुख, सरबस,<br>
पतित-पावन, डरहूको डरु है।<br>
नीचेहूको ऊँचेहूको, रंकहूको रावहूको,<br>
सुलभ, सुखद आपनो-सो घरु है ॥ २ ॥<br>
बेद हू, पुरान हू पुरारि हू पुकारि कह्यो,<br>
नाम-प्रेम चारिफलहूको फरु है।<br>
ऐसे राम-नाम सों न प्रीति, न प्रतीति मन,<br>
मेरे जान, जानिबो सोई नर खरु है ॥ ३ ॥<br>
नाम-सो न मातु-पितु, मीत-हित, बंधु-गुरु,<br>
साहिब सुधी सुसील सुधाकरु है।<br>
नामसों निबाह नेहु, दीनको दयालु! देहु,<br>
दासतुलसीको, बलि, बड़ो बरु है ॥ ४ ॥</p>
<h3 id="२५६">२५६</h3>
<p>कहे बिनु रह्यो न परत,कहे राम! रस न रहत।<br>
तुमसे सुसाहिबकी ओट जन खौटो-खरो,<br>
कालकी, करमकी कुसाँसति सहत ॥ १ ॥<br>
करत बिचार सार पैयत न कहूँ कछु,<br>
सकल बड़ाई सब कहाँ ते लहत ?<br>
नाथकी महिमा सुनि, समुझि आपनि ओर,<br>
हेरि हारि कै हहरि हृदय दहत ॥ २ ॥<br>
सखा न, सुसेवक न, सुतिय न, प्रभु आप,<br>
माय-बाप तुही साँचो तुलसी कहत।<br>
मेरी तौ थोरी है, सुधरैगी बिगरियौ,बलि,<br>
राम! रावरी सों, रही रावरी चहत ॥ ३ ॥</p>
<h3 id="२५७">२५७</h3>
<p>दीनबंधु! दूरि किये दीनको न दूसरी सरन।<br>
आपको भले हैं सब, आपनेको कोऊ कहूँ,<br>
सबको भलो है राम! रावरो चरन ॥ १ ॥<br>
पाहन,पसु,पतंग,कोल,भील,निसिचर,<br>
काँच ते कृपानिधान किये सुबरन।<br>
दंडक-पुहुमि पाय परसि पुनीत भई,<br>
उकठे बिटप लागे फूलन-फरन ॥ २ ॥<br>
पतित-पावन नाम बाम हू दाहिनो, देव!<br>
दुनी न दुसह-दुख-दूषन-दरन।<br>
सीलसिंधु! तोसों ऊँची-नीचियौ कहत सोभा,<br>
तोसो तुही तुलसीको आरति-हरन ॥ ३ ॥</p>
<h3 id="२५८">२५८</h3>
<p>जानि पहिचानि मैं बिसारे हौं कृपानिधान!<br>
एतो मान ढीठ हौं उलटि देत खौरि हौं।<br>
करत जतन जासों जोरिबे को जोगीजन,<br>
तासों क्योंहू जुरी, सो अभागो बैठो तोरि हौं ॥ १ ॥<br>
मोसो दोस-कोसको भुवन-कोस दूसरो न,<br>
आपनी समुझि सूझि आयो टकटोरि हौं।<br>
गाड़ीके स्वानकी नाईं,माया मोहकी बड़ाई,<br>
छिनहिं तजत, छिन भजत बहोरि हौं ॥ २ ॥<br>
बड़ो साईं-द्रोही न बराबरी मेरीको कोऊ,<br>
नाथकी सपथ किये कहत करोरि हौं।<br>
दूरि कीजै द्वारतें लबार लालची प्रपंची,<br>
सुधा-सो सलिल सूकरी ज्यों गहडोरिहौं ॥ ३ ॥<br>
राखिये नीके सुधारि, नीचको डारिये मारि,<br>
दुहूँ ओरकी बिचारि, अब न निहोरिहौं।<br>
तुलसी कही है साँची रेख बार बार खाँची,<br>
ढील किये नाम-महिमाकी नाव बोरिहौं ॥ ४ ॥</p>
<h3 id="२५९">२५९</h3>
<p>रावरी सुधारी जो बिगारी बिगरैगी मेरी,।<br>
कहौं,बलि,बेदकी न लोक कहा कहैगो ?<br>
प्रभुको उदास-भाउ, जनको पाप-प्रभाउ,<br>
दुहूँ भाँति दीनबन्धु ! दीन दुख दहैगो ॥ १ ॥<br>
मैं तो दियो छाती पबि,लयो कलिकाल दबि,<br>
साँसति सहत,परबस को न सहैगो ?<br>
बाँकी बिरुदावली बनैगी पाले ही कृपालु !<br>
अंत मेरो हाल हेरि यौं न मन रहैगो ॥ २ ॥<br>
करमी-धरमी, साधु-सेवक, बिरत-रत,<br>
आपनी भलाई थल कहाँ कौन लहैगो ?<br>
तेरे मुँह फेरे मोसे कायर-कपूत-कूर,<br>
लटे लटपटेनि को कौन परिगहैगो ? ॥ ३ ॥<br>
काल पाय फिरत दसा दयालु ! सबहीकी,<br>
तोहि बिनु मोहि कबहूँ न कोऊ चहैगो।<br>
बचन-करम-हिये कहौं राम ! सौंह किये,<br>
तुलसी पै नाथके निबाहेई निबहैगो ॥ ४ ॥</p>
<h3 id="२६०">२६०</h3>
<p>साहिब उदास भये दास खास खीस होत,<br>
मेरी कहा चली ? हौं बजाय जाय रह्यो हौं।<br>
लोकमें न ठाउँ, परलोकको भरोसो कौन ?<br>
हौं तो, बलि जाउँ,रामनाम ही ते लह्यो हौं ॥ १ ॥<br>
करम,सुभाउ,काम,कोह,लोभ,मोह,-<br>
ग्राह अति गहनि गरीबी गाढ़े गह्यो हौं।<br>
छोरिबेको महाराज,बाँधिबेको कोटि भट,<br>
पाहि प्रभु !पाहि, तिहुँ ताप-पाप दह्यो हौं ॥ २ ॥<br>
रीझि-बूझि सबकी प्रतीति-प्रीति एही द्वार,<br>
दूधको जर् यो पियत फूँकि फूँकि मह्यो हौं।<br>
रटत-रटत लट्यो,जाति-पाँति-भाँति घट्यो,<br>
जूठनिको लालची चहौं न दूध-नह्यो हौं ॥ ३ ॥<br>
अनत चह्यो न भलो,सुपथ सुचाल चल्यो,<br>
नीके जिय जानि इहाँ भलो अनचह्यो हौं।<br>
तुलसी समुझि समुझायो मन बार बार,<br>
अपनो सो नाथ हू सों कहि निरबह्यो हौं ॥ ४ ॥</p>
<h3 id="२६१">२६१</h3>
<p>मेरी न बनै बनाये मेरे कोटि कलप लौं,<br>
राम !रावरे बनाये बनै पल पाउ मैं।<br>
निपट सयाने हौ कृपानिधान ! कहा कहौं ?<br>
लिये बेर बदलि अमोल मनि आउ मैं ॥ १ ॥<br>
मानस मलीन,करतब कलिमल पीन,<br>
जीह हू न जप्यो नाम,बक्यो आउ-बाउ मैं।<br>
कुपथ कुचाल चल्यो, भयो न भूलिहू भलो,<br>
बाल-दसा हू न खेल्यो खेलत सुदाउ मैं ॥ २ ॥<br>
देखा-देखी दंभ तें कि संग तें भई भलाई,<br>
प्रकटि जनाई, कियो दुरित-दुराउ मैं। दोष<br>
राग रोष&mdash;- पोषे, गोगन समेत मन,<br>
द्वेष इनकी भगति कीन्ही इनही को भाउ मैं ॥ ३ ॥<br>
आगिली-पाछिली, अबहूँकी अनुमान ही तें,<br>
बूझियत गति, कछु कीन्हों तो न काउ मैं।<br>
जग कहै रामकी प्रतीति-प्रीति तुलसी हू,<br>
झूठे-साँचे आसरो साहब रघुराउ मैं ॥ ४ ॥</p>
<h3 id="२६२">२६२</h3>
<p>कह्यो न परत,बिनु कहे न रह्यो परत,<br>
बड़ो सुख कहत बड़े सों,बलि,दीनता।<br>
प्रभुकी बड़ाई बड़ी,आपनी छोटाई छोटी,<br>
प्रभुकी पुनीतता, आपनी पाप-पीनता ॥ १ ॥<br>
दुहू ओर समुझि सकुचि सहमत मन,<br>
सनमुख होत सुनि स्वामी-समीचीनता।<br>
नाथ-गुनगाथ गाये,हाथ जोरि माथ नाये,<br>
नीचऊ निवाजे प्रीति-रीतिकी प्रबीनता ॥ २ ॥<br>
एही दरबार है गरब तें सरब-हानि,<br>
लाभ जोग-छेमको गरीबी-मिसकीनता।<br>
मोटो दसकंध सो न दूबरो बिभीषण सो,<br>
बूझि परी रावरेकी प्रेम-पराधीनता ॥ ३ ॥<br>
यहाँकी सयानप,अयानप सहस सम,<br>
सूधौ सतभाय कहे मिटति मलीनता।<br>
गीध-सिला-सबरीकी सुधि सब दिन किये,<br>
होइगी न साई सों सनेह-हित-हीनता ॥ ४ ॥<br>
सकल कामना देत नाम तेरो कामतरु,<br>
सुमिरत होत कलिमल-छल-छीनता।<br>
करुनानिधान ! बरदान तुलसी चहत,<br>
सीतापति-भक्ति-सुरसरि-नीर-मीनता ॥ ५ ॥</p>
<h3 id="२६३">२६३</h3>
<p>नाथ नीके कै जानिबी ठीक जन-जीयकी।<br>
रावरो भरोसो नाह कै सु-प्रेम-नेम लियो,<br>
रुचिर रहनि रुचि मति गति तीयकी ॥ १ ॥<br>
कुकृत-सुकृत बस सब ही सों संग पर् यो,<br>
परखी पराई गति, आपने हूँ कीयकी।<br>
मेरे भलेको गोसाई ! पोचको,न सोच-संक,<br>
हौंहुँ किये कहौं सौंह साँची सीय-पीयकी ॥ २ ॥<br>
ग्यानहू-गिराके स्वामी,बाहर-अंतरजामी,<br>
यहाँ क्यों दुरैगी बात मुखकी औ हीयकी ?<br>
तुलसी तिहारो,तुमहीं पै तुलसीके हित,<br>
राखि कहौं हौं तो जो पै व्हहौ माखी घीयकी ॥ ३ ॥</p>
<h3 id="२६४">२६४</h3>
<p>मेरो कह्यो सुनि पुनि भावै तोहि करि सो।<br>
चारिहू बिलोचन बिलोकु तू तिलोक महँ,<br>
तेरो तिहु काल कहु को है हितू हरि-सो ॥ १ ॥<br>
नये-नये नेह अनुभये देह-गेह बसि,<br>
परखे प्रंपंची प्रेम, परत उघरि सो।<br>
सुहृद-समाज दगाबाजिहीको सौदा-सूत,<br>
जब जाको काज तब मिलै पाँय परि सो ॥ २ ॥<br>
बिबुध सयाने, पहिचाने कैधौं नाहीं नीके,<br>
देत एक गुन, लेत कोटि गुन भरि सो।<br>
करम-धरम श्रम-फल रघुबर बिनु,<br>
राखको सो होम है, ऊसर कैसो बरिसो ॥ ३ ॥<br>
आदि-अंत-बीच भलो भलो करै सबहीको,<br>
जाको जस लोक-बेद रह्यो है बगरि-सो।<br>
सीतापति सारिखो न साहिब सील-निधान,<br>
कैसे कल परै सठ! बैठो सो बिसरि-सो ॥ ४ ॥<br>
जीवको जीवन-प्रान, प्रानको परम हित,<br>
प्रीतम,पुनीतकृत नीचन निदरि सो।<br>
तुलसी! तोको कृपालु जो कियो कोसलपालु,<br>
चित्रकूटको चरित्र चेतु चित करि सो ॥ ५ ॥</p>
<h3 id="२६५">२६५</h3>
<p>तन सुचि,मनरुचि, मुख कहौं &lsquo;जन हौं सिय-पीको&rsquo;।<br>
केहि अभाग जान्यो नहिं, जो न होइ नाथ सों नातो-नेह न नीको ॥ १ ॥<br>
जल चाहत पावक लहौं, बिष होत अमीको।<br>
कलि-कुचाल संतनि कही सोइ सही, मोहि कछु फहम न तरनि तमीको ॥ २ ॥<br>
जानि अंध अंजन कहै बन-बाघिनी-घीको।<br>
सुनि उपचार बिकारको सुबिचार करौं जब, तब बुधि बल हरै हीको ॥ ३ ॥<br>
प्रभु सों कहत सकुचात हौं, परौं जनि फिरि फीको।<br>
निकट बोलि,बलि,बरजिये,परिहरै ख्याल अब तुलसिदास जड़ जीको ॥ ४ ॥</p>
<h3 id="२६६">२६६</h3>
<p>ज्यों ज्यों निकट भयो चहौं कृपालु! त्यों त्यों दूरि पर् यो हौं।<br>
तुम चहुँ जुग रस एक राम! हौं हूँ रावरो, जदपि अघ अवगुननि भर् यो हौं ॥<br>
बीच पाइ एहि नीच बीच ही छरनि छर् यो हौं।<br>
हौं सुबरन कुबरन कियो, नृपतें भिखारि करि, सुमतितें कुमति कर् यो हौं ॥ २ ॥<br>
अगनित गिरि-कानन फिरयो, बिनु आगि जर् यो हौं।<br>
चित्रकूट गये हौं लखि कलिकी कुचालि सब, अब अपडरनि डर् यो हौं ॥ ३ ॥<br>
माथ नाइ नाथ सों कहौं, हात जोरि खर् यो हौं।<br>
चीन्हों चोर जिय मारिहै तुलसी सो कथा सुनि प्रभुसों गुदरि निबर् यो हौं ॥ ४ ॥</p>
<h3 id="२६७">२६७</h3>
<p>पन करि हौं हठि आजुतें रामद्वार पर् यो हौं।<br>
&lsquo;तू मेरो'यह बिन कहे उठिहौ न जनमभरि, प्रभुकी सौकरि निर् यो हौं ॥ १ ॥<br>
दै दै धक्का जमभट थके, टारे न टर् यो हौं।<br>
उदर दुसह साँसति सही बहुबार जनमि जग, नरकनिदरि निकर् यो हौं ॥ २ ॥<br>
हौं मचला लै छाड़िहौं, जेहि लागि अर् यो हौं।<br>
तुम दयालु,बनिहै दिये,बलि,बिलँब न कीजिये, जात गलानि गर् यौ हौं ॥ ३ ॥<br>
प्रगट कहत जो सकुचिये, अपराध-भर् यो हौं।<br>
तौ मनमें अपनाइये, तुलसीहि कृपा करि, कलि बिलोकि हहर् यो हौं ॥ ४ ॥</p>
<h3 id="२६८">२६८</h3>
<p>तुम अपनायो तब जानिहौं,जब मन फिरि परिहै।<br>
जेहि सुभाव बिषयनि लग्यो, तेहि सहज नाथ सौं नेह छाड़ि छल करिहै ॥ १ ॥<br>
सुतकी प्रीति,प्रतीति मीतकी, नृप ज्यों डर डरिहै।<br>
अपनो सो स्वारथ स्वामिसों, चहुँ बिधि चातक ज्यों एक टेकते नहिं टरिहै ॥ २ ॥<br>
हरषिहै न अति आदरे, निदरे न जरि मरिहै।<br>
हानि-लाभ दुख-सुख सबै समचित हित-अनहित,कलि-कुचालि परिहरिहै ॥ ३ ॥<br>
प्रभु-गुन सुनि मन हरषिहै, नीर नयननि ढरिहै।<br>
तुलसिदास भयो रामको बिस्वास,प्रेम लखि आनँद उमगि उर भरिहै ॥ ४ ॥</p>
<h3 id="२६९">२६९</h3>
<p>राम कबहुँ प्रिय लागिहौ जैसे नीर मीनको?<br>
सुख जीवन ज्यों जीवको, मनि ज्यों फनिको हित, ज्यों धन लोभ-लीनको ॥ १ ॥<br>
ज्यों सुभाय प्रिय लगति नागरी नागर नवीनको।<br>
त्यों मेरे मन लालसा करिये करुनाकर! पावन प्रेम पीनको ॥ २ ॥<br>
मनसाको दाता कहैं श्रुति प्रभु प्रबीनको।<br>
तुलसिदासको भावतो,बलि जाउँ दयानिधि! दीजे दान दीनको ॥ ३ ॥</p>
<h3 id="२७०">२७०</h3>
<p>कबहुँ कृपा करि रघुबीर! मोहू चितैहो।<br>
भलो-बुरो जन आपनो,जिय जानि दयानिधि! अवगुन अमित बितैहो ॥ १ ॥<br>
जनम जनम हौं मन जित्यो, अब मोहि जितैहो।<br>
हौं सनाथ ह्वेहौ सही,तुमहू अनाथपति, जो लघुतहि न भितैहो ॥ २ ॥<br>
बिनय करौं अपभयहु तें, तुम्ह परम हितै हो।<br>
तुलसिदास कासों कहै, तुमही सब मेरे,प्रभु-गुरु,मातु-पितै हो ॥ ३ ॥</p>
<h3 id="२७१">२७१</h3>
<p>जैसो हौं तैसो राम रावरो जन, जनि परिहरिये।<br>
कृपासिंधु,कोसलधनी! सरनागत-पालक, ढरनि आपनी ढरिये ॥ १ ॥<br>
हौं तौ बिगरायल और को, बिगरो न बिगरिये।<br>
तुम सुधारि आये सदा सबकी सबही बिधि, अब मेरियो सुधरिये ॥ २ ॥<br>
जग हँसिहै मेरे संग्रहे, कत इहि डर डरिये।<br>
कपि-केवट कीन्हे सखा जेहि सील,सरल चित, तेहि सुभाउ अनुसरिये ॥ ३ ॥<br>
अपराधी तउ आपनो, तुलसी न बिसरिये।<br>
टूटियो बाँह गरे परै, फूटेहु बिलोचन पीर होत हित करिये ॥ ४ ॥</p>
<h3 id="२७२">२७२</h3>
<p>तुम जनि मन मैलो करो, लोचन जनि फेरो।<br>
सुनहु राम! बिनु रावरे लोकहु परलोकहु कोउ न कहूँ हितु मेरो ॥ १ ॥<br>
अधम अगुन-अलायक-आलसी जानि&mdash;&mdash;-अनेरो।</p>
<h3 id="अधन">अधनु</h3>
<p>स्वारथके साथिन्ह तज्यो तिजराको- सो टोटक,औचट उलटि न हेरो ॥ २ ॥<br>
भगतिहीन, बेद-बाहिरो लखि कलिमल घेरो।<br>
देवनिहू देव! परिहरयो, अन्याव नतिनको हौं अपराधीसब केरो ॥ ३ ॥<br>
नामकी ओट पेट भरत हौं, पै कहावत चेरो।<br>
जगत-बिदित बात ह्वे परी, समुझिये धौं अपने, लोक कि बेद बड़ेरो ॥ ४ ॥<br>
ह्वेहै जब-जब तुमहिं तें तुलसीको भलेरो। देव<br>
दिन-हू-दिन&mdash;&ndash;बिगरि है,बलि जाउँ, बिलंब किये,अपनाइये सबेरो ॥ ५ ॥</p>
<h3 id="दन-------२७३">दीन       २७३</h3>
<p>तुम तजि हौं कासों कहौं, और को हितु मेरे ?<br>
दीनबंधु!सेवक,सखा,आरत,अनाथपर सहज छोह केहि केरे ॥ १ ॥<br>
बहुत पतित भवनिधि तरे बिनु तरि बिनु बेरे।<br>
कृपा-कोप-सतिभायहू, धोखेहु-तिरछेहू,राम! तिहारेहि हेरे ॥ २ ॥<br>
जो चितवनि सौंधी लगै, चितइये सबेरे।<br>
तुलसिदास अपनाइये, कीजै न ढील, अब जिवन-अवधि अति नेरे ॥ ३ ॥</p>
<h3 id="२७४">२७४</h3>
<p>जाउँ कहाँ, ठौर है कहाँ देव! दुखित-दीनको ?<br>
को कृपालु स्वामी-सारिखो, राखे सरनागत सब अँग बल-बिहीनको ॥ १ ॥<br>
गनिहि,गुनिहि साहिब लहै, सेवा समीचीनको।<br>
अधम &mdash;&ndash;अगुन आलसिनको पालिबो फबि आयो रघुनायक नवीनको ॥ २ ॥<br>
अधन मुखकै कहा कहौं, बिदित है जीकी प्रभु प्रबीनको।<br>
तिहू काल, तिहु लोकमें एक टेक रावरी तुलसीसे मन मलीनको ॥ ३ ॥</p>
<h3 id="२७५">२७५</h3>
<p>द्वार द्वार दीनता कही, काढ़ि रद, परि पाहूँ।<br>
हैं दयालु दुनी दस दिसा,दुख-दोष-दलन-छम, कियो न सँभाषन काहूँ ॥ १ ॥<br>
जन्यो तनु&mdash;&mdash;-कुटिल कीट ज्यों, तज्यों मातु-पिताहूँ।<br>
जनतेऊ  काहेको रोष,दोष काहि धौं,मेरे ही अभाग मोसों सकुचत छुइ सब छाहूँ ॥ २ ॥<br>
दुखित देखि संतन कह्यो, सोचै जनि मन माँहू।<br>
तोसे पसु-पाँवर-पातकी परिहरे न सरन गये, रघुबर ओर बिनाहूँ ॥ ३ ॥<br>
तुलसी तिहारो भये भयो सुखी प्रीती-प्रतीति बिनाहू।<br>
नामकी महिमा,सील नाथको, मेरो भलो बिलोकि अब तें सकुचाहुँ,सिहाहूँ ॥ ४ ॥</p>
<h3 id="२७६">२७६</h3>
<p>कहा न कियो,कहाँ न गयो, सीस काहि न नायो ?<br>
राम रावरे बिन भये जन जनमि-जनमि जग दुख दसहू दिसि पायो ॥ १ ॥<br>
आस-बिबस खास दास ह्वे नीच प्रभुनि जनायो।<br>
हा हा करि दीनता कही द्वार-द्वार बार-बार, परी न छार,मुह बायो ॥ २ ॥<br>
असन-बसन बिनु बावरो जहँ-तहँ उठि धायो। मान<br>
महिमा&mdash;&mdash;प्रिय प्रानते तजि खोलि खलनि आगे, खिनु-खिनु पेट खलायो ॥ ३ ॥<br>
असु नाथ! हाथ कछु नाहि लग्यो, लालच ललचायो।<br>
साँच कहौं,नाच कौन सो जो, न मोहि लोभ लघु हौं निरलज्ज नचायो ॥ ४ ॥<br>
मन श्रवन-नयन-मग&mdash;&mdash;लगे, सब थल पतियायो।<br>
अग मूड़ मारि,हिय हारिकै, हित हेरि हहरि अब चरन-सरन तकि आयो ॥ ५ ॥<br>
दसरथके! समरथ तुहीं, त्रिभुवन जसु गायो।<br>
तुलसि नमत अवलोकिये,बाँह-बोल बलि दै बिरुदावली बुलायो ॥ ६ ॥</p>
<h3 id="२७७">२७७</h3>
<p>राम राय! बिनु रावरे मेरे को हितु साँचो ?<br>
स्वामी-सहित सबसों कहौं,सुनि-गुनि बिसेषि कोउ रेख दूसरी खाँचो ॥ १ ॥<br>
देह-जीव-जोगके सखा मृषा टाँचन टाँचो।<br>
किये बिचार सार कदलि ज्यों, मनि कनकसंग लघु लसत बीच बिच काँचो।२।<br>
&lsquo;बिनय-पत्रिका&rsquo; दीनकी,बापु! आपु ही बाँचो।<br>
हिये हेरि तुलसी लिखी,सो सुभाय सही करि बहुरि पूँछिये पाँचो ॥ ३ ॥</p>
<h3 id="२७८">२७८</h3>
<p>पवन-सुवन! रिपु-दवन! भरतलाल! लखन! दीनकी।<br>
निज निज अवसर सुधि किये,बलि जाउँ, दास-आस पूजि है खासखीनकी ॥ १ ॥<br>
राज-द्वार भली सब कहैं साधु-समीचीनकी।<br>
सुकृत-सुजस,साहिब-कृपा,स्वारथ-परमारथ,गति भये गति-बिहीनकी ॥ २ ॥<br>
समय सँभारि सुधारिबी तुलसी मलीनकी।<br>
प्रीति-रीति समुझाइबी नतपाल कृपालुहि परमिति पराधीनकी।३ ॥</p>
<h3 id="२७९">२७९</h3>
<p>मारुति-मन,रुचि भरतकी लखि लषन कही है।<br>
कलिकालहु नाथ!नाम सों परतीति-प्रीति एक किंकरकी निबही है ॥ १ ॥<br>
सकल सभा सुनि लै उठी, जानी रीति रही है।<br>
कृपा गरीब निवाजकी,देखत गरीबको साहब बाँह गही है ॥ २ ॥<br>
बिहँसि राम कह्यो &lsquo;सत्यहै,सुधि मैं हूँ लही है&rsquo;। रघुनाथ<br>
मुदित माथ नावत, बनी तुलसी अनाथकी,परी&mdash;&mdash;&mdash;सही है ॥ ३ ॥<br>
रघुनाथ हाथ ॥ श्रीसीतारामार्पणमस्तु ॥<br>
॥ इतिश्री ॥</p>

  </div>
</article>







<aside class="card border" id="section-tree-item-">
    <div class="card-title bg-light-gray border d-flex justify-content-between">
        <a href="https://vvasuki.github.io/kAvyam/TIkA/gItam/vinaya-patrikA/">विनय-पत्रिका </a>
        <a data-toggle="collapse" href="#section-tree-item-body-" role="button" aria-expanded="false" aria-controls="section-tree-item-body-" >…<i class="fas fa-caret-down" class="collapsed"></i> </a>
    </div>
    <nav id="section-tree-item-body-" class="card-body p-0 collapse">
        
        <li>draft: false</li>
        
        <li>iscjklanguage: false</li>
        
        <li>title: विनय-पत्रिका</li>
        
        <li>unicode_script: devanagari</li>
        
    </nav>
</aside>


      </main>
    </div>
    <footer class="bg-yellow  p-1" role="contentinfo">
  <div id="disqus_thread"></div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vvasuki/kAvyam/issues/new" >
      प्रतिस्पन्दः
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      Built on 2021 May 13 22:09:01 UTC. (<a href="http://google.com/search?q=22%3a09%3a01%20UTC to IST">IST</a>)
    </div>
  <ul id="footer-bar-right-custom" class="list-group list-group-horizontal">
  </ul>
  </div>
</footer>

  </body>
  <script type='text/javascript'>
    
    
    
    module_main.default.onDocumentReadyTasks();
  </script>
</html>
