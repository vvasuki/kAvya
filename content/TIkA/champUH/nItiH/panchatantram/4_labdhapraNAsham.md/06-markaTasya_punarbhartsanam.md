---
title: ४-०७ मर्कटस्य पुनर्भर्त्सनम्
unicode_script: devanagari
---
वानर आहनाहं ते कथयिष्यामि । यद्भार्यावाक्येन भवताहं समुद्रे प्रक्षिप्तुं नीतः । तदेवं न युक्तम् । यद्यपि भार्या सर्वलोकादपि वल्लभा भवति, तथापि न मित्राणि बान्धवाश्च भार्यावाक्येन समुद्रे प्रक्षिप्यन्ते । तन्मूर्ख ! मूढत्वेन नाशस्तव मया प्रागेव निवेदित आसीत्, यतः

सतां वचनमादिष्टं मदेन न करोति यः ।  
स विनाशमवाप्नोति घण्टोष्ट्र इव सत्वरम् ॥४.७४॥

मकर आहकथमेतत्?

सोऽब्रवीत्

<div class="js_include" url="../upakathAH/04-12_ujwalakarathakArakathA.md"  newLevelForH1="3" includeTitle="true"> </div>

अथ तच्छ्रुत्वा मकरः प्राह

उपदेशप्रदातॄणां नराणां हितमिच्छताम् ।  
परस्मिन्निह लोके च व्यसनं नोपपद्यते ॥४.७५॥

तत सर्वथा कृतघ्नस्यापि मे कुरु प्रसादमुपदेशप्रदानेन । उक्तं च

उपकारिषु यः साधुः साधुत्वे तस्य को गुणः ।  
अपकारिषु यः साधुः स साधुः सद्भिरुच्यते ॥४.७६॥

तदाकर्ण्य वानरः प्राहभद्र ! यद्येवं तर्हि तत्र गत्वा तेन सह युद्धं कुरु । उक्तं च

हतस्त्वं प्राप्स्यसि स्वर्गं जीवन् गृहमथो यशः ।  
युध्यमानस्य ते भावि गुणद्वयमनुत्तमम् ॥४.७७॥

उत्तमं प्रणिपातेन शूरं भेदेन योजयेत् ।  
नीचमल्पप्रदानेन समशक्तिं पराक्रमैः ॥४.७८॥

मकर आह कथमेतत्?

सोऽब्रवीत्

<div class="js_include" url="../upakathAH/04-13_mahAchaturakAkhyashrugAlakathA.md"  newLevelForH1="3" includeTitle="true"> </div>

सुभिक्षाणि विचित्राणि शिथिलाः पौरयोषितः ।  
एको दोषो विदेशस्य स्वजातिर्यद्विरुध्यते ॥४.८३॥

मकर आह कथमेतत्?

वानरोऽब्रवीत्

<div class="js_include" url="../upakathAH/04-14_chitrAnganAmasAramEyakathA.md"  newLevelForH1="3" includeTitle="true"> </div>

सोऽपि मकरस्तदुपदेशं श्रुत्वा कृतमरणनिश्चयो वानरमनुज्ञाप्य स्वाश्रयं गतः । तत्र च तेन स्वगृहप्रविष्टेनाततायिना सह विग्रहं कृत्वा दृढसत्त्वावष्टम्भनाच्च तं व्यापाद्य स्वाश्रयं च लब्ध्वा सुखेन चिरकालमतिष्ठत् । साध्विदमुच्यते

अकृत्वा पौरुषं या श्रीः किं तयालसभाग्यया ।  
कुरङ्गोऽपि समश्नाति दैवादुपनतं तृणम् ॥४.८४॥

इति श्रीविष्णुशर्मविरचिते पञ्चतन्त्रे लब्धप्रणाशं नाम
चतुर्थं तन्त्रं समाप्तम्
॥४॥
