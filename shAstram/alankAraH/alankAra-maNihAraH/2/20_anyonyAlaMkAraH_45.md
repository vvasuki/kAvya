+++
title = "20 अन्योन्यालंकारः (४५)"

+++


## अथान्योन्यालङ्कारसरः (४५)

## विशेषाधानमन्योन्यमन्योन्यालङ्कृतिं विदुः ॥

द्वयोरन्योन्येनान्योन्यस्य विशेषाधानमन्योन्यं नामालङ्कारः ॥ विशेषश्च
गुणक्रियादिरूपः ॥

यथा--



## करपद्मरागभूम्नाऽत्यरुणतरा कटकपद्मरागश्रीः । तत्पद्मरागधाम्नाऽत्यरुणं करपद्ममखिलजननितव ॥

करपद्मयोः रागभूम्ना आरुण्यातिशयेन । तत्पद्मरागाणां करकङ्कणकुरुविन्दानां
धाम्ना महसा । अत्र
करपद्मारुण्यातिशयकङ्कणकुरुविन्दारुण्ययोर्गुणयोरन्योन्यविशेषाधानम् ॥

यथावा--



## उरसोऽन्तरिक्षमहसो मणेश्च फणिशयन तुलितदिवसमणेः । अन्योन्यश्रीजननात्सामान्यं भूष्यभूषणत्वमभूत् ॥ १३७२ ॥

भूष्यभूषणत्वं अलङ्कार्यालङ्कारत्वं सामान्यं उभयसाधारणं अभूत् । अत्र
भगवदुरसः कौस्तुभस्य च श्रीजननरूपक्रिययोरन्योन्यं विशेषाधानम् ।
उपमोपस्कृतत्वं विशेषः ॥

इत्यलङ्कारमणिहारे अन्योन्यसरः पञ्चचत्वारिंशः.

------------------------------------------------------------------------

