+++
title = "02 परिकराङ्कुरालंकारः (२७)"

+++


## अथ परिकराङ्कुरसरः (२७)

------------------------------------------------------------------------

## विशेष्यं यदि साकूतं भवेत्परिकराङ्कुरः ।

विशेष्यस्य साभिप्रायत्वे परिकराङ्कुरालङ्कारः ॥

यथा--



## धनुषि त्रिनयनकरजुषि पत्रीभूय त्रिविक्रम पुरा त्वम् । त्रीणि पुराण्यसुराणां सुदुराधर्षाणि भस्मसादकृथाः ॥ ८०८ ॥

त्रिनयनशब्दः क्षुभ्नादिगणे पठितः । ‘क्षुभ्नादिषु च' इति निषेधात्
‘पूर्वपदात्सञ्ज्ञायामगः' इति णत्वं न । अत्र त्रयो वि- क्रमा यस्येति
व्युत्पत्त्या योगबलात्त्रिपुराभिभवपटयिस्त्वमभिव्यञ्जयन्त्रिविक्रमेति
विशेष्यं वाच्योपस्कारकतां प्रतिपद्यते ॥

यथवा--



## बलिसुतबाहादशशतविदलनकृत्को विना सहस्रारम्। जलरुहकुलदलदशशतविदलनकृत्कोऽन्तरा सहस्रांशुम् ॥ ८०९ ॥

अत्र प्रधानवाक्यार्थो दृष्टान्तालङ्काररूपः । तत्र
बिम्बप्रतिबिम्बरूपयोर्वाक्यार्थयोर्विशेष्यभूतौ सहस्रारसहस्रांशुशब्दौ
बाहादलसहस्रविदलनधुरीणतां व्यञ्जयन्तौ वाच्योपस्कारकौ ॥

यथावा--



## एष नवनीतचोरो मूषति नेत्रं मम स्वहृन्मध्येऽमुम् । सिनुयां बन्धं कथमिव धुनुयाद्दामोदरोऽयमीक्षेयाहम् ॥ ८१० ॥

एष नवनीतचोरः नन्दनन्दनः मम नेत्रं नयनं मूषति ‘रूपौदार्यगुणैः पुंसां
दृष्टिचित्तापहारिणम्’ इत्युक्तरीत्याऽपहरति । ‘मूष स्तेये' भौवादिकः ।
अंशुकमपहरतीत्यपि गम्यते । ‘नेत्रं वस्त्रेऽक्ष्णि' इति रत्नमाला । अमुं
एवं नेत्रहरं स्वहृन्मध्ये स्वमनोऽन्तरे सिनुयां ध्यायेयमिति यावत् । पक्षे
स्वहृतां परस्वापहारिणां मध्ये सिनुयां अस्यापि चोरत्वादिति भावः । अयं एवं
बन्धनं प्रापितः दामोदरः बन्धं मम भवबन्धं कथमिव धुनुयात् अहं ईक्षेय
मामकभवबन्धविमोचनक्रमममुष्य कीदृगिति परीक्षेयेति भावः । अथवा- स्वयमेव
बद्धः कथं मम बन्धमपनयेत् ‘बद्धस्स्वयं किमु विमोचयिता बतान्यम्’
इत्युक्तेरिति भावः । पक्षे--मत्कृतस्वहृन्मध्यबन्धविश्लथनस्यायं नेशीतेति
भावः । अत्र नवनीतचोर इति विशेष्यं चौर्यनिष्णातताकूतगर्भं
सन्नेत्रमूषणरूपवाच्यार्थोपस्कारकम् । दामोदर इति विशेष्यं
बन्धविश्लथनानशिताभिप्रायगर्भं सत्कथङ्कारं बन्धं धुनुयादिति
वाच्योपस्कारकतामश्नुते । अत्र विशेष्यद्वयं भिन्नाभिप्रायकम् ॥

क्वचित्तु योगमनपेक्ष्य प्रसिद्धिबलादेव व्यञ्जकं भवति विशेष्यम् ।
यथोक्तमेकावळ्यां--'क्वचित्पुनः प्रसिद्धत्वाद्विशेष्यमतथाभूतं प्रयुक्तमपि
तथाभूतमभिप्रायमभिव्यनक्ति’ इति ॥

यथा--



## न त्रातुं सुत्रामा सत्रारिर्विधिरपीश्वरः खलुमाम् । भवगहनगुहाशयितं नियतं मुचुकुन्दवरद एवेष्टे ॥ ८११ ॥

अत्र मुचुकुन्दवरद इति विशेष्यं
गुहान्तरनिद्राणजनत्राणधुरीणतामभिव्यञ्जयति ॥

यथावा--



## दूरीकृतसद्दर्शनमूरीकुतमलिनिमाऽहिशिखरीन्दो । दहरगुहाघनतम इह न हरसि किमिमां प्रविश्य चक्रधर ॥ ८१२ ॥

हे चक्रधर! दूरीकृतं सतां ब्रह्मविदां दर्शनं येन तत्तथोक्तम् । पक्षे
सतां नक्षत्राणां दर्शनं येन तत् गुहान्तर्गतस्य घनतमसो
नक्षत्रनिर्वर्णनासम्भवादिति भावः । ऊरीकृतः मलिनिमा पाप्मा नैल्यं च येन
तत्तथोक्तम्, दहरगुहायाः घनतमः तत्र विद्यमानस्सान्द्रस्तमोगुण एव
गाढतमिस्रं मेघावृतिप्रयुक्तं तिमिरं वा । इमां दहरगुहां प्रविश्य किं न
हरसि, न हरसि किमिति वा योजना । केन हेतुना न हरसि वा न जानीम इति
प्राथमिकयोजनायामभिप्रायः, हरस्येवेति द्वितीययोजनायाम । अत्र चक्रधरेति
विशेष्यं चक्रस्य भास्करकोटिभास्वरतया तद्धारिणो भगवतः
हृदयगुहान्तर्गतघनतमोनिबर्हणसौकर्यमभिप्रैति ॥

यथा वा--



## दूरोत्सारितदुस्सहदुरन्तदुर्वासनं विधायैव । वनमालिन्नामोदय ननु मानसमानतस्य मम ॥ ८१३

अत्र वनमालिन्निति विशेष्यं
दूर्वासनादूरोत्सारणपूर्वकामोदनोपपत्तिरूपमभिप्रायमभिव्यञ्जयद्वाच्यस्योपस्कुरुते
॥

यथा वा--



## राम इति नाम यत्तव तामरसेक्षण सहस्रनामसदृक्षम् । को महिमानं गदितुं नामास्य पटुस्तमन्तरेणानन्तम् ॥ ८१४ ॥

अस्य महिमानं गदितुं को नाम पटुरिति योजना । ‘पर्याप्तिवचनेष्वलमर्थेषु'
इति तुमुन् । अत्रानन्तमिति विशेष्यं सहस्रशीर्षत्वमभिप्रयत्सत्
‘सहस्रनामतत्तुल्यं रामनाम’ इति
श्रीविष्णुसहस्रनामसमानवैभवरामनाममहिमवर्णनपटुतारूपवच्यार्थौन्मुख्यमुपैति
॥ यथा वा--



## तव नामसहस्रस्य स्तवनाय रमे स एक एवालम् । भुवनाधीश्वरि पुरुषः पवनाशनपरिषदग्रणीरथवा ॥

स पुरुषः ‘सहस्रशीर्षा पुरुषः’ इति प्रथितः परमः पुमान् एक एव तव स्तवनाय
अलं समर्थः । अथवा पवनाशनपरिषदग्रणीः भुजगकुलधौरेयश्शेषः अलमिति योजना ।
अत्र पुरुषः पवनाशनपरिषदग्रणीरिति विशेष्यद्वयं
सहस्रशीर्षत्वाभिप्रायगर्भितं सत्
लक्ष्मीसहस्रनामस्तवनसमर्थतारूपवाच्यार्थपरिकरतां प्रतिपद्यते ।
पूर्वेषूदाहरणेषु चतुर्षु एकमेव विशेष्यं साभिप्रायम्, इह तु विशेष्यद्वयं
तदप्येकाभिप्रायकम् ॥

यथा वा--



## न हि तादृश्यभिमन्यौ विहिता भवताऽऽर्तिभाजि शतमन्यौ । द्विरदे यादृक्करुणा वरदेह वदामि किं भवन्तमहम् ॥ ८१६ ॥

अत्र अभिमन्यौ शतमन्यौ इति विशेष्यद्वयं भागिनेयत्वेन भ्रातृत्वेन तत्रापि
योगमहिम्ना अतिवेलदैन्यवत्त्वेन चावश्यादरणीयत्वम्, द्विरदे इति विशेष्यं
वन्यत्वेनाननुबन्धितया उपेक्षणीयत्वम्, वरदेति विशेष्यं तु
अविवेचितस्वपरवरदानेन मुग्धतमत्वं चाभिव्यञ्जयतीति चत्वारि विशेष्याणि
भिन्नाभिप्रायगर्भाणीति पूर्वस्माद्विशेषः । अनुबन्ध्यपेक्षया
अननुबन्धिन्येव त्वया परिपूर्णा कृपा व्यधीयतेति इह वदामि किं भवन्तमहमिति
वाक्येनोपालम्भो द्योतितः ॥ अत्रेदं बोद्धव्यं-- परिकराङ्कुरो
नालङ्कारान्तरं भवितुमर्हति साभिप्रायपदविन्यासः परिकर इति तं लक्षयित्वा
विशेषणविशेष्यपदत्वाभ्यां तस्य द्वैविध्याभिवर्णनेऽस्य
तदवान्तरभेदत्वसम्भवात् । विच्छित्तिवैलक्षण्याधीनं ह्यलङ्कारवैलक्षण्यम्, न
ह्येकवाक्यगतपदसाभिप्रायत्वनिबन्धने तदस्तीति । अयं चालङ्कार
एकावळीकारादिभिर्लक्षितः । प्राञ्चस्तु प्रकाशकारादयो नालक्षयन्नमुम् ॥

इत्यलङ्कारमणिहारे परिकराङ्कुरसरस्सप्तविंशः.

------------------------------------------------------------------------

