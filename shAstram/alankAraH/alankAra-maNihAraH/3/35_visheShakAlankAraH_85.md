+++
title = "35 विशेषकालङ्कारः (८५)"

+++


------------------------------------------------------------------------

अत्र नीलगुणसाम्येन भगवद्दिव्यविग्रहरुचिपूरभेदानध्यवसाये प्राप्ते
शैशिर्येण निमित्तेन यमुनायास्ततो भेदस्फूर्तेरुन्मीलितम् ॥

तद्गुणरीत्या भेदानध्यवसायप्राप्तावपीदं दृश्यते । यथावा--



## शीतद्युतिविद्योतैः श्वेतद्वीपति चराचरे निखिले । रासविलासे माधवमेणदृशो वेणुनादतोऽन्वबुधन् ॥ १८४८ ॥

अत्र
भगवतस्स्वनीलिमपरित्यागपूर्वकचन्द्रज्योत्स्नाविशदिमगुणग्रहणलक्षणतद्गुणालङ्कारप्रापितभेदानध्यवसायोपनतौ
वेणुनादेन निमित्तेन भगवतस्ततो भेदस्फुरणम् । अन्वबुधन्नित्यत्र ‘बुधिर्
बोधने’ इत्यस्माद्भौवादिकाल्लङ् । इदित्त्वात् च्लेरङ् । प्रयोगश्च–-'स च
काकुत्स्थ नाबुधत्' इति ॥

इत्यलङ्कारमणिहारे उन्मीलितसरश्चतुरशीतितमः.

------------------------------------------------------------------------

## अथ विशेषकसरः (८५)

------------------------------------------------------------------------

## द्वयोर्त्वैधर्म्यसंस्फूर्तौ तुल्ययोस्स्याद्विशेषकः ।

भेदतिरोधानाभावेऽपि सादृश्याद्विशेषास्फुरणे प्राप्ते केनचिन्निमित्तेन
विशेषस्फूर्ती सामान्यप्रतिद्वन्द्वी विशेषकः ॥

यथावा--



## त्वत्कृपया मुक्तानां चतुर्भुजत्वादिलक्ष्मणि समाने । वक्षस्स्थितया लक्ष्म्या त्वां किल निश्चिन्वतेऽभिनवमुक्ताः ॥ १८४९ ॥

------------------------------------------------------------------------

अत्र मुक्तानां भगवतश्च भेदतिरोधानाभावेऽपि चतुर्भुजत्वेन
सादृश्याद्विशेषास्फुरणे प्राप्ते लक्ष्मीस्फुरदुरस्कत्वेन भगवतो
विशेषस्फूर्तेर्विशेषकः ॥

यथावा--



## सममसितासु स्वरुचा कमलादिषु नाथ दिव्यमहिलासु । सरसिजसौरभविभवाभावे पद्मा त्वयाऽपि दुरवगमा ॥ १८५० ॥

अत्र भगवत्याः पद्मायाः
स्वगुणत्यागपूर्वकभगवच्छ्यामलिमग्रहणरूपतद्गुणालङ्काररीत्या
दिव्यमहिलान्तरसाधारणे नीलिमनि तद्धृतकमलसौरभेण विशेषस्फूर्तिरिति
पूर्वस्माद्विशेषः । इमौ द्वावप्यलङ्कारौ दीक्षितोपक्रमे एव ॥

प्राञ्चस्तु-- “भेदवैषम्ययोः स्फूर्तौ नालङ्कारद्वयं कल्प्यं
किन्तूक्तालङ्काराभावमात्रम्, भेदवैजात्यस्फुरणयोः स्वतस्सिद्धतया
कविप्रतिभागोचरतामूलकवैचित्र्यविरहात् । न च मीलितसामान्यरीतिभ्यां
भेदविशेषस्फूर्तौ तदपवादवर्णनकृतवैचित्र्यसद्भावादलङ्कारान्तरकल्पनं
युक्तमिति वाच्यम्, तावता वैचित्र्याभावतादवस्थ्यात्” इत्याहुः ।
पण्डितराजस्तु इमामनुमानेऽन्तर्भावयति स्म ॥

इत्यलङ्कारमणिहारे विशेषकसरः पञ्चाशीततमः.

------------------------------------------------------------------------

