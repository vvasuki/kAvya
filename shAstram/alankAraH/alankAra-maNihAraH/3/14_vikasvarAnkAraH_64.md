+++
title = "14 विकस्वराङ्कारः (६४)"

+++


------------------------------------------------------------------------

त्वत्कृपया यद्दर्वीकरः' इत्यादौ दर्शितः । अत्र
वक्तव्यमन्यत्सर्वमुदाहरणालङ्कारनिरूपणावसरे दर्शितमिति नात्र प्रतायते । अथ
हि प्रतिज्ञाहेत्ववयवयोरिव आकाङ्क्षाक्रमप्राप्तं समर्थ्यसमर्थकवाक्ययोः
पौर्वापर्यमिति न मन्तव्यम् । न ह्यत्र समर्थकं
समर्थ्यानुपपत्त्युन्मीलितायामाकाङ्क्षायां सत्यामेवाभिधीयत इत्यस्ति नियमः
। अनुपपत्तेरभावेऽपि प्रतीतिवैशद्यार्थं कविभिस्तस्याभिधानात् । एवं
काव्यलिङ्गेऽपि । एवं च तयोर्वैपरीत्येऽपि न दोषः ॥

यथावा--



## सरिदधिपे शिखरिणि वा सदृशं वर्षति घनाघनस्सलिलम् । अवधीरितनिम्नोन्नतविभागमच्युत भवादृशौदार्यम् ॥ १६४२ ॥

अत्र पूर्वार्धगत एव विशेषः उत्तरार्धगते समान्ये प्रस्तुते समर्थकः ॥

इत्यलङ्कारमणिहारे अर्थान्तरन्याससरस्त्रिषष्टितमः.

------------------------------------------------------------------------



## अथ विकस्वरालङ्कारसरः (६४)





------------------------------------------------------------------------

सामान्येन विशेषस्य क्रियते यत्समर्थनम् ।
पुनस्तस्य विशेषेण स विकस्वर ईर्यते ॥

कस्यचिद्विशेषस्य समर्थनं सामान्येन विधाय तत्प्रसिद्धावपरितुष्यता कविना
पुनर्विशेषेण तत्समर्थनमुपमानरीत्या अर्थान्तरन्यासविधया वा क्रियते स
विकस्वरो नामालङ्कारः ॥

------------------------------------------------------------------------

यथा--



## न्यस्तभरं त्वयि मामिह न स्तोकं वाऽपि कर्म बाधेत । किमपि विबाधितुमीष्टे न भाग्यवन्तं यथा रविं ध्वान्तम् ॥ १६४३ ॥

किमपि वस्तु, इदं कर्तृ । ध्वान्तं तमः, इदमपि कर्तृ । इदमुपमानरीत्या
विशेषान्तरन्यसने उदाहरणम् ॥

अर्थान्तरन्यासविधया यथा--



## सत्स्वपि शिखरिषु बहुषु श्रीवास त्वं श्रितोऽसि वृषशैलम् । न हि सर्वे भाग्यभृतो मिषत्सु विबुधेष्ववाप हि श्रीस्त्वाम् ॥ १६४४ ॥

यथावा--



## कृपया राज्यं प्रादाः कपये महतां निरङ्कुशा हि कृपा । गोपस्याप्यच्युत तव जगदीशत्वं ददौ हि जलधिसुता ॥ १६४५ ॥

अयमलङ्कारश्चन्द्रालोकानुयायिदीक्षितानुरोधेन दर्शितः । जगन्नाथादयस्तु--
प्रकृतविशेषस्य सामान्येन समर्थनादेकोऽर्थान्तरन्यासः । सामान्यस्य विशेषेण
समर्थनादपर इति भेदद्वयसमावेशात्मकतायाः स्फुटत्वात्तत्संसृष्ट्यैव
गतार्थत्वान्नालङ्कारान्तरस्वीकार उचित इत्याहुः ॥

इत्यलङ्कारमणिहारे विकस्वरालङ्कारसरश्चतुष्षष्टितमः

------------------------------------------------------------------------

## अथ प्रौढोक्तिसरः (६५)





------------------------------------------------------------------------

यदुत्कर्षानिमित्तस्य तन्निमित्तत्वकल्पनम् ।
प्रौढोक्तिरेषा कथिता जयदेवमुखैर्बुधैः ॥

किञ्चिदुत्कर्षाहेतुभूते वस्तुनि तद्धेतुताकल्पनं प्रौढोक्तिर्न्नामालङ्कारः
॥

यथा--



## सारस्वतपूरोदरसूरसमुद्बुद्धसारसात्यरुणे । चरणे सुभगङ्करणे स्मरणे स्तां मे हरेः प्रियङ्करणे ॥ १६४६ ॥

अत्र सरस्वतीपूरगतारुणिमातिशयाहेतोस्तदुदरसूरसमुद्बुद्धत्वस्य
तद्धेतुत्वकल्पनम् ॥

यथावा--



## शरदमृतकरज्योत्स्नाच्छुरिताभ्रसरिद्विकासिकुमुदसिताः । मुरवैरियशःपूरा हरिता कर्पूरलेपमादधते ॥ १६४७ ॥

अत्रापि
कुमुदसितत्वातिशयाहेतोश्शरच्चन्द्रज्योत्स्नाच्छुरितत्वादेर्हेतुत्वकल्पनम्
।

रसगङ्गाधरकारस्तु "कस्मिंश्चिदर्थे किञ्चिद्धर्मकृतातिशयप्रतिपिपादयिषया
प्रसिद्धतद्धर्मवता संसर्गस्योद्भावनं प्रौढोक्तिः' इति अस्यालङ्कारस्य
लक्षणमाह । तदेदमुदाहरणम्-

