+++
title = "39 पिहितालङ्कारः (८९)"

+++


------------------------------------------------------------------------

यथावा--



## स्वकरधृतं लिखिति नखैर्लिकुचफलं नन्दनन्दने पुरतः । वल्लवललना मौक्तिकवल्लीमामल्लते स्म धम्मिल्ले ॥ १८८५ ॥

इदमपि भगवतश्श्रीकृष्णस्य स्वैरविहारसङ्केतसमयानुयोगभावं जानानायाः
व्रजललनायाश्चेष्टितं तमसि तारकोल्लासे सङ्केतसमय इत्याकूतगर्भम् ॥

यथावा--



## व्यालाचलशैलेन्दौ नीलाकुचकलशयुगळलोलदृशि । सा रमणी स्मेरमुखी श्रीरमणोरःप्रसारिनयनाऽऽसीत् ॥ १८८६ ॥

अत्र स्वकुचयुगलनिरीक्षणभगवच्चेष्टितेन स्वोपभोगौत्सुक्यरूपं तदाकूतं
जानानाया नीलायाः श्रीनिवासवक्षस्स्थलवीक्षणरूपं चेष्टितं तत्र
श्रीसान्निध्यरूपप्रतिबन्धकसद्भावप्रदर्शनाकूतगर्भम् ॥

इत्यलङ्कारमणिहारे सूक्ष्मसरोऽष्टाशीतितमः.

------------------------------------------------------------------------

## अथ पिहितालङ्कारसरः (८९)

------------------------------------------------------------------------



## परवृत्तज्ञसाकूतचेष्टितं पिहितं मतम् ॥

परकीयव्यापारवेत्तुस्साकूतचेष्टितं पिहितं नामालङ्कारः ॥

------------------------------------------------------------------------

यथा--



## स्विन्नाननमायातं प्रातर्निजसद्म वीक्ष्य नन्दसुतम् । लघुलयललितं व्यजनं करकिसलयतोऽग्रहीद्द्रुतं राधा ॥ १८८७ ॥

लघुलयं लामज्जकम् । सर्वरात्रं नायिकान्तरसम्भोगेन श्रान्तोऽसीति वीजयामीति
लामज्जकतालवृन्तप्रहणाकूतम् ॥

यथावा--



## परतरुणीहारिद्रच्छुरितकपोलं निरीक्ष्य यदुबालम् । पिहिताकारा भैष्मी पाणौ मणिदर्पणं ददौ तस्य ॥ १८८८ ॥

अत्र हरिकपोले हरिद्राचूर्णलेपनेनानुमितं रजन्यां तव सपत्नीसदने
स्वैरविहारं जानाम्यहमित्याकूतगर्भं तत्करकमले रुक्मिण्या दर्पणदानरूपं
चेष्टितं निबद्धम् । पिहिताकारेत्यनेन
सूचनीयालङ्कारनामसूचनरूपमुद्रालङ्कारोपस्कृतत्वं पूर्वस्माद्विशेषः ॥

इदं कुवलयानन्दानुरोधेन ।
सर्वर्स्वकारादयस्तु–-'संलक्षितसूक्ष्मार्थप्रकाशनं सूक्ष्मम्’ इति
स्थूलमतिभिरसंलक्षणीयः कुशाग्रमतिभिस्संलक्ष्यते यस्सूक्ष्मार्थः तस्य
विदग्धं प्रकाशनमिति सूक्ष्मार्थत्वेन पराशयवृत्तान्तयोः क्रोडीकारेण
लक्षयित्वा--

सङ्केतकालमनसं विटं ज्ञात्वा विदग्धया ।
आसीन्नेत्रार्पिताकूतं लीलापद्मं निमीलितम् ॥
वक्त्रस्यन्दिस्वेदबिन्दुप्रबन्दैर्दृष्ट्वा भिन्नं कुङ्कुमं काऽपि कण्ठे
।
पुंस्त्वं तन्व्या व्यञ्जयन्तीव तस्यास्स्मित्वा पाणौ खड्गलेखां लिलेख ॥

------------------------------------------------------------------------

इत्युदाहरणयोर्लक्षणसत्तामुपपादयन्तः पिहितनामानमलङ्कारान्तरं नानुमेनिरे ।
युक्तं चैतत्--अलङ्कारान्तरकल्पनावैचित्र्यहेतोस्साकूतचेष्टितविन्यसनस्य
भेदाभावे आशयवृत्तान्तरूपप्रकाश्यभेदमात्रेण भेदानुपपत्तेरिति वदन्ति ।
अत्र 'यत्सूक्ष्मस्यार्थस्य संलक्षणमात्रं प्रकाशनमात्रं
वाऽप्ययमेवालङ्कारः' इत्यलङ्कारभाष्यकाराशयं व्यवृणुत विमर्शिनीकारः ।
तदेदमुदाहरणम्--



## लीलासदनकवाटे लोलेऽपाङ्गे पयोधिबालायाः । वल्लभमात्रसहाया यथा रमा स्यात्तथाऽभवन् सख्यः ॥ १८८९ ॥

अत्र सखीभिः श्रियो वल्लभोपभोगौत्सुक्यं संलक्षितं केळीगृहकवाटे
कटाक्षविसारणेन प्रकाशितं चेत्युभयार्थसहितत्वम् । तदेवमादौ सुक्ष्मालङ्कार
एव वाच्यः, सूक्ष्मस्यैवार्थस्य संलक्ष्यमाणत्वादिनाऽवस्थानात् । यद्यपि
संलक्षितमात्रमपि लक्ष्म्या औत्सुक्यं सखीभिर्विविक्ततया बहिर्निर्गमनेन
चेष्टितेन प्रकाशितम् । तथाऽपि सखीनां तदौत्सुक्यसंलक्षणमात्रमेवात्र
चमत्कारि । न तु सखीबहिर्निर्गमनचेष्टितमित्यस्यालङ्कारतोल्लासः ॥

इत्यलङ्कारमणिहारे पिहितसर एकोननवतितमः.

------------------------------------------------------------------------

## अथ व्याजोक्त्यलङ्कारसरः (९०)

------------------------------------------------------------------------

## हेत्व तरोक्त्या व्याजोक्तिर्यदाकारस्य गूहनम् ॥

निगूढस्य वस्तुनः केनचित्प्रकटतां गतस्य हेत्वन्तरोक्त्या यद्गोपनं तत्
व्याजोक्तिर्नामालङ्कारः ॥
