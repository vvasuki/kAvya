+++
title = "23 अनुज्ञालङ्कारः (७३)"

+++


## अथानुज्ञासरः (७३)

------------------------------------------------------------------------



## अनुज्ञा सा गुणौत्सुक्याद्दोषस्याप्यर्थना यदि ।

उत्कटगुणविशेषलालसया दोषत्वेन प्रख्यातस्यापि वस्तुनः
प्रार्थनमनुज्ञालङ्कारः ॥

यथावा--



## भवहर फणिशिखरीश्वर भवतात्तव विप्रकर्ष एव मम । स ह्यादरस्य कारणमनादरस्यैव सन्निकर्षस्तु ॥ १७२४ ॥

अत्र श्रीवेङ्कटगिरिनाथविप्रकर्षो दोषः । तदभ्युपगमे हेतुरादरणकारणत्वं
गुणः । स च सामान्येन विशेषसमर्थनरूपेणार्थान्तरन्यासेन दर्शितः ॥

यथावा--



## तावकशैलेऽच्युत मे स्थावरता जङ्गमत्वमपि वाऽस्तु । किं मुक्तिदोऽसि न पुरा कोसलजनपदचराचराणां त्वम् ॥ १७२५ ॥

अत्र तरुलतादिरूपस्थावरत्वेन वा भुजगविहगमृगादितिर्यग्जन्तुतया वा जन्मनः
प्रार्थनं दोषः । तदाशासने तादृशरूपेण वेङ्कटाद्र्यवस्थानस्यापि
मुक्तिहेतुत्वं गुणः । स च कोसलजनपदचराचरनिश्श्रेयसवितरणोदाहरणेन दर्शितः ॥

यथावा--



## मा भूत्त्वय्यनुरागो मम चैद्यादेरिवास्तु वैरं वा । येन त्वय्यच्छिन्ना स्मृतिसन्ततिरच्युतावतिष्ठेत ॥

------------------------------------------------------------------------

अत्र चैद्यादेरिव वक्तुः भगवद्विषयकवैररूपदोषाभ्यर्थनम
विच्छिन्नतत्स्मृतिसन्तानकारणत्वलक्षणगुणलालसयेति ध्येयम् ॥ अत्र
'द्वेषाच्चैद्यादयो नृपाः' इत्येतदनुसन्धेयम् ॥

यथावा--



## यत्र क्ववा निहाका तावकतीर्थे भवत्वसावात्मा । तावकयोगादच्युत का हानिस्स्यात्ततः प्रसव्यगतेः ॥ १७२७ ॥

हे अच्युत! असावात्मा अयं चेतनः यत्रक्ववा तावके तीर्थे
स्वामिपुष्करिण्यादौ निहाका गोधिकाख्यो जलजन्तुविशेषः ‘निहाका गोधिका समे’
इत्यमरः भवतु । ततः निहाकात्वप्राप्तावपि तावकयोगेन त्वदीयध्यानेन
त्वदीयानां त्वदीयेन वा सम्बन्धेन वा तन्महिम्नेति यावत् । प्रसव्यगतेः
अनुकूलसद्गते: । ‘प्रसव्यं वाच्यलिङ्गं स्यात् प्रतिकूलानुकूलयोः' इति
मेदिनी । आत्मन इति शेषः । का हानिस्स्यात् न काऽपि हानिः किन्तु श्रेय एव
भवेदिति भावः । त्वत्सम्बन्धप्रभाव ईदृश इति तात्पर्यम् । पक्षे निहाकाशब्दः
तावकेन योगेन उपायेन युक्त्या वा प्रसव्या प्रतिकूला गतिः स्थितिः तस्या
इति पञ्चमी । युक्त्या उपायेन वा प्रातिलोम्येन पठनादिति यावत् । काहानि
काहानीत्यानुपूर्वीमत् स्यात् । अस्मिन् पक्षे स्यादित्यत्र ‘अनचि च' इति
द्वित्वम् । अत्राप्यनुज्ञालङ्कारः पूर्ववदेव ॥

यथावा--



## संसारमेव दित्ससि कंसारे यदि तथैव भूयान्नः । अपि जातु स एव स्यात्सारो ननु देवसम्पदवियुक्तः ॥ १७२८ ॥

------------------------------------------------------------------------

हे कंसारे! त्वं नः संसारमेव अनादिकालादनुभूतमेवेति भावः । दित्ससि यदि
इतःपरमपि दातुमिच्छसिचेत् तथैव भूयात् । अनतिलङ्घनीयं हि नियन्तुश्शासनं
नियन्तव्यवर्गेणेति भावः । तदाऽपि न किञ्चिदनिष्टमित्याह--अपि जात्विति । स
एव संसार एव देवसम्पदा--

"द्वौ भूतसर्गौ लोकेऽस्मिन् दैव आसुर एव च ।
विष्णुभक्तिपरो दैवो विपरीतस्तथाऽऽसुरः ॥

इत्युक्तप्रकारा दैवी सम्पत् । या हि 'अभयं सत्त्वसंशुद्धिः' इत्यादिना
'दैवी सम्पद्विमोक्षाय' इत्यगीयत । तया अवियुक्तः संयुक्तः अपि जातु
सारस्स्यात् जातुसारस्स्यादपीति वा योजना । अपिस्सम्भावनायाम् ॥

कर्मभिर्भ्राम्यमाणानां यत्रक्वापीश्वरेच्छया ।
मङ्गलाचरितैर्दानैर्मतिर्नः कृष्ण ईश्वरे ॥

इत्याद्युक्तरीत्या यदाकदावा यत्रक्ववा
तादृशयादृच्छिकादिसुकृतपरिणतिवशात्त्वयि भक्तिरुदियादेवेति तस्यापि सारत्वं
सम्भवेदेवेति भावः। स ह्यपवर्गतुल्यकक्ष्यतयोच्यते--

त्वं चेत्प्रसीदसि तवास्मि समीपतश्चेत्
त्वय्यस्ति भक्तिरनघा करिशैलनाथ।
संसृज्यते यदि च दासजनस्त्वदीयः
संसार एष भगवन्नपवर्ग एव ॥

इति । पक्षे हे देवेति सम्बोधनम् । स एव संसारशब्द एव सम्पदवियुक्तः सं
इत्याकारकपदेन विघटितः सारशब्द एव स्यादित्यर्थोऽपि चमत्कृतेरुपस्कुरुते ।
अत्र दोषरूपसंसाराभ्यर्थनं तत्र यदा

------------------------------------------------------------------------

कदावा दैवसम्पदभिजातत्वादिगुणसम्भवसम्भावनयेति ध्येयम् ।
इयमप्यलङ्कृतिर्दीक्षितोपज्ञमेव ॥

इत्यलङ्कारमणिहारे अनुज्ञालङ्कारसरस्त्रिसप्ततितमः.

------------------------------------------------------------------------

## अथ तिरस्कारसरः (७४)

------------------------------------------------------------------------



## गुणस्य दोषसम्बन्धाद्द्वेषश्चेत्सा तिरस्कृतिः ॥

दोषविशेषानुबन्धाद्गुणत्वेन प्रसिद्धस्यापि द्वेषश्चेत् स तिरस्कारो
नामालङ्कारः ॥

यथावा--



## मधुसूदन मम जात्वपि माहेन्द्र्यस्सम्पदोऽपि मा भूवन् । यासु निमग्नो नर्छति यदृच्छया वाऽपि तावकस्मरणम् ॥ १७२९ ॥

अत्र । भगवद्विस्मरणदोषसम्बन्धान्माहेन्द्रसम्पत्सु गुणत्वेन षसिद्धास्वपि
द्वेषः । अयमलङ्कारः पण्डितराजोपज्ञम् । स
हि--"दोषविशेषानुबन्धादित्याद्युक्तरीत्या अमुं लक्षयित्वा अमुं च
तिरस्कारमलक्षयित्वा अनुज्ञां लक्षयतः कुवलयानन्दकृतो विस्मरणमेव शरणम्,
अन्यथा--

भजेम भवदन्तिकं प्रकृतिमेत्य पैशाचिकीं
किमित्यमरसम्पद प्रमथनाथ नाथामहे ।

