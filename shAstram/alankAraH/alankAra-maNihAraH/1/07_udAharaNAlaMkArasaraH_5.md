+++
title = "07 उदाहरणालंकारसरः (५)"

+++


## अथोदाहरणालङ्कारसरः.

------------------------------------------------------------------------





## सामान्योक्तसुबोधाय तदेकांशनिरूपणात् । उक्ते तयोरवयवावयवित्व उदाहृतिः ॥ २५ ॥

सामान्येन निरूपितस्यार्थस्य सुखप्रतिपत्तये तदेकदेशं निरूप्य
तयोस्सामान्यैकदेशयोरवयवावयविभावे उक्ते उदाहृतिः उदाहरणं नामालङ्कारः ।
अत्रार्थान्तरन्यासवारणायोक्त इति । वचनं च
इवयथानिदर्शनदृष्टान्तप्रमाणोदाहरणसाक्ष्यादिशब्दैः काव्येषु व्यक्तम् ।
अर्थान्तरन्यासे ह्यवयवावयविभावो व्यङ्ग्यः । न च
इवयथाशब्दयोस्सादृश्यवचनयोरवयवावयविभावे विशेषसामान्यात्मके नास्ति
वृत्तिरिति वाच्यम् । लक्षणायास्साम्राज्यात् । अन्यथा
ह्युत्प्रेक्षाबोधकताऽपि दुर्घटा स्यात् । अत्रालङ्कारे
सामान्यविशेषयोर्विशेषणानि पृथग्वा सकृद्वा निर्दिश्यन्त इति ध्येयम् ॥
यथा--



## मलिनमपि गुणमहिम्ना महति पदे वस्तु मान्यतामेति । मृगनाभिस्सुरभितया भगवत इव निटिलफलकसीमायाम् ॥ १६६ ॥

न चात्र मलिनवस्तुमृगनाभ्योरुपमा शक्या वक्तुम् । तयोस्सामान्यविशेषभावेन
सादृश्यस्यानुन्मेषात् । तथा सति तु इवादिशब्द इव सदृशादिशब्दा
अप्यलङ्कारेऽस्मिन् प्रयुज्येरन् । अत्र मृगनाभिसुरभिताभगवद्वदनानि
मलिनवस्तुगुणमहिममहापदानां विशेषाः । अत्र पद्ये
इवशब्देनावयवावयविभावोक्तिः ॥

यथा वा--



## संसर्गान्महतामिह सर्वज्ञेनापि लाल्यते कश्चित् । गरुडध्वजपदसङ्गाद्गङ्गापूरो यथा पुरामरिणा ॥

## अत्र गरुडध्वजपदसङ्गादयो महत्संसर्गादीनां विशेषाः । अत्र यथाशब्देनावयवावयविभावोक्तिः ॥

यथा वा--



## लोकोत्तरवस्तु वहन्नेको लोके महोन्नतिं धत्ते । काकोदरशिखरीन्द्रो निदर्शनं बिभ्रदत्र लोकेशम् ॥

एक इत्यस्य पदार्थ इति विशेष्यमुपस्कार्यम् । एवं पूर्वपद्ये
कश्चिदित्यस्यापि । अत्र निदर्शनशब्देन ॥

यथा वा--



## यत्र क्व वाऽस्तु जातस्तेजस्वी भवति भूषणं

## महताम् । उदधौ जातश्श्रीपत्युरस्स्थितः कौस्तुभोऽत्र

## **दृष्टान्तः ॥ १६९ ॥**

अत्र उदधिजातकौस्तुभौ यत्र क्व वा जाततेजस्विनोर्विशेषौ । एवमग्रेऽपि
द्रष्टव्यम् । अत्र दृष्टान्तशब्देन ॥

यथा वा--



## उत्तमचेतनसंश्रयदत्तातिशयो गिरीशतां धत्ते । कश्चिदचेतनभावेऽप्याश्चर्यमिह प्रमाणमहिशैलः ॥

उत्तमचेतनः श्रेष्ठो जीवः, अन्यत्र भगवानित्यर्थः । गिरीशतां वाग्विषये
ईश्वरत्वम्, अन्यत्र शैलेन्द्रताम् । अविद्यमाना चेतना ज्ञानं यस्य तस्य
भावे अज्ञत्वे इत्यर्थः । अन्यत्र चेतनभिन्नत्वे गिरेरचेतनत्वादित्यर्थः ।
अत्र प्रमाणशब्देन ॥

यथा वा--



## त्वामन्तर्निदधानश्श्रीमन् खेटोपि भवति तेजस्वी । अम्बुजकदम्बबन्धोर्बिम्ब इह स्यादुदाहरणम् ॥ १७१ ॥

खेटः कुत्सितः ‘कुपूयकुत्सितावद्यखेटगर्ह्याणकास्समाः' इत्यमरः ।
पक्षे--खे अटतीति खेटः गगनचारीत्यर्थः । 'तत्पुरुषे कृतिः’ इत्यलुक् ।
अत्रोदाहरणशब्देनावयवावयविभावकथनम् ॥

यथा वा--



## अपि बहुषु वस्तुषु महानादत्ते स्वानुरूपवस्त्वे-

## व । उदधिभवेष्विह कमलामुपाददानोऽत्र माधवस्साक्षी ॥ १७२ ॥



## आदौ तामसहिततां दधदपि वस्तु त्वदाश्रितं स्याच्चेत् । अन्ते रसवद्भविता हरिदयिते तत्र साक्षि तामरसम् ॥ १७३ ॥

आदौ प्रथमं तामसेभ्यो हिततां दधदपि । पक्षे-- तामेत्याभ्यां वर्णाभ्यां
सहिततां दधदित्यर्थः । अन्ते रसवत् ब्रह्मानुभववत् ‘रसो वै सः'
इत्यादिश्रुतेः । रसशब्दो ब्रह्मपरः । पक्षे--अन्ते चरमभागे रसाभ्यां
रेफसवर्णाभ्यां युक्तमित्यर्थः । अत्र पद्यद्वयेऽपि
साक्षिशब्देनावयवावयविभाववचनम् ॥

इवयथादिशब्दप्रयोगे सामान्यार्थप्राधान्यं वाक्यैक्यम् ।
निदर्शनदृष्टान्तादिशब्दप्रयोगे तु विशेषप्राधान्यं वाक्यभेदश्च विशषः ।
प्राञ्चस्तु-–"नायमलङ्कारोऽतिरिक्तः, उपमयैव गतार्थत्वात्। न च
सामान्यविशेषयोरसादृश्यानुल्लासात्कथमुपमेति वाच्यम् । ‘निर्विशेष न
सामान्यम्’ इति सामान्यस्य यत्किञ्चिद्विशेषं विना प्रकृतत्वायोगात् ।
तादृशविशेषमादाय विशेषान्तरस्य सादृश्योल्लासे बाधकाभावादिवादिभिरामुखे
प्रतीयमानस्यापि सामान्यविशेषभावस्य परिणामे सादृश्य एव विश्रान्ते:"
इत्याहुः ॥

नन्वेवमुदाहरणालङ्काराभ्युपगमे सामान्यस्य विशेषेण समर्थनं
नार्थान्तरन्यासभेदश्शक्नुयाद्भवितुम्, अनेनैव चरितार्थत्वादिति वाच्यम् ।
तत्र इववायथादिशब्दप्रयोगाभावस्यैवेतो वैलक्षण्यात् एवमपि स वाचकाभावादार्थ
उदाहरणालङ्कार एवास्तु न त्वर्थान्तरन्यासभेद इति चेत्,
इदमस्त्यनयोर्वैलक्षण्यं--सामान्यार्थसमर्थकस्य विशेषवाक्यार्थस्य द्वयी हि
गतिः । अनुवा द्यांशमात्रे विशेषत्वम् । विधेयांशस्तु सामान्यगत एवेत्येका
। अनुवाद्यविधेयोभयांशेऽपि विशेषत्वमित्यपरा । तत्राद्या उदाहरणालङ्कारस्य
विषयः । द्वितीया त्वर्थान्तरन्यासभेदस्य । एवं च ‘मृगनाभिस्सुरभितया भगवत
इव निटिलफलकसीमायाम्' इत्युदाहरणालङ्कारगते विशेषे मान्यतामेतीति
प्राचीनसामान्यार्थगतैव यथोक्तरूपेण क्रिया विधेया । 'भगवद्वदने बिभर्ति
तिलकत्वम्’ इति तुरीयपादपाठेनार्थान्तरन्यासगते तु पृथगुपात्तविशेषरूपेण ।
एवं—‘यत्र क्ववाऽस्तुजातस्तेजस्वी भवति भूषणं महताम्'
इत्याद्युदाहरणालङ्कारश्लोकेष्वपि ‘यदयं जनिमानुदधौ हृदये प्रचकास्ति
कौस्तुभोऽच्युत ते’ इत्याद्युत्तरार्धपाठे
उदाहरणार्थान्तरन्यासविशेषयोर्वैलक्षण्यं बोध्यमिति । यदि चायमल्पो विशेषो
नार्थान्तरन्यासविशेषस्योदाहरणलङ्कारात्पृथगलङ्कारतामीष्टे साधयितुम्, अपि
तु तद्विशेषतामित्युच्येत, तदा उदहरणालङ्कारोऽर्थान्तरन्यासस्य,
प्रतिवस्तूपमा दृष्टान्तस्य, अतिशयोक्ती रूपकस्य च विशेषः, उपमैव चार्थी
स्मरणभ्रान्तिमत्सन्देहा इत्यपि सुवचं स्यात्, तत्रापि विशेषस्याल्पत्वात्
। उपमयैवेमं गतार्थं मन्वानाः प्राञ्चस्तु विशेषेण सामान्यस्य
समर्थनमर्थान्तरन्यासं विनाऽन्यत्र नेष्टे प्रवेष्टुमित्यभिप्रयन्तीति दिक्
॥

इत्यलकारमणिहारे उदाहरणालङ्कारसरः पञ्चमः.

[![अलङ्कारमणिहारः.pdf](//upload.wikimedia.org/wikisource/sa/thumb/3/3b/%E0%A4%85%E0%A4%B2%E0%A4%99%E0%A5%8D%E0%A4%95%E0%A4%BE%E0%A4%B0%E0%A4%AE%E0%A4%A3%E0%A4%BF%E0%A4%B9%E0%A4%BE%E0%A4%B0%E0%A4%83.pdf/page104-405px-%E0%A4%85%E0%A4%B2%E0%A4%99%E0%A5%8D%E0%A4%95%E0%A4%BE%E0%A4%B0%E0%A4%AE%E0%A4%A3%E0%A4%BF%E0%A4%B9%E0%A4%BE%E0%A4%B0%E0%A4%83.pdf.jpg)](/w/index.php?title=%E0%A4%B8%E0%A4%9E%E0%A5%8D%E0%A4%9A%E0%A4%BF%E0%A4%95%E0%A4%BE:%E0%A4%85%E0%A4%B2%E0%A4%99%E0%A5%8D%E0%A4%95%E0%A4%BE%E0%A4%B0%E0%A4%AE%E0%A4%A3%E0%A4%BF%E0%A4%B9%E0%A4%BE%E0%A4%B0%E0%A4%83.pdf&page=104)

